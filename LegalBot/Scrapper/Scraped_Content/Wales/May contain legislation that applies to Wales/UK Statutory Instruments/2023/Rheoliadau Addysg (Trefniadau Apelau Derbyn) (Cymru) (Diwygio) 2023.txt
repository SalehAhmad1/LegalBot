OFFERYNNAU STATUDOL CYMRU
2023 Rhif 420 (Cy. 63)
ADDYSG, CYMRU
Rheoliadau Addysg (Trefniadau Apelau Derbyn) (Cymru) (Diwygio) 2023
Gwnaed
11 Ebrill 2023
Gosodwyd gerbron Senedd Cymruu
12 Ebrill 2023
Yn dod i rym
3 Mai 2023
Mae Gweinidogion Cymru, drwy arfer y pwerau a roddir i’r Ysgrifennydd Gwladol gan adrannau 94(5) a (5A), 95(3) a (3A) a 138(7) o Ddeddf Safonau a Fframwaith Ysgolion 1998(1) ac a freiniwyd bellach ynddynt hwy(2), yn gwneud y Rheoliadau a ganlyn:
(1)
1998 p. 31; gweler adran 142(1) am y diffiniadau o “the Assembly”, “prescribed” a “regulations”. Amnewidiwyd is-adran (5) o adran 94, a mewnosodwyd is-adran (5A) yn adran 94, gan adran 50 o Ddeddf Addysg 2002 (p. 32). Diwygiwyd is-adran (5A) ymhellach gan adran 152(1) a (7) o Ddeddf Addysg a Sgiliau 2008. Amnewidiwyd is-adran (3) o adran 95, a mewnosodwyd is-adran (3A) yn adran 95, gan baragraff 9 o Atodlen 4 i Ddeddf Addysg 2002. Diwygiwyd is-adran (3A) gan erthygl 5(1) o O.S. 2010/1158 a pharagraff 10(1) a (2) o Ran 1 o Atodlen 2 iddo.
(2)
Trosglwyddwyd swyddogaethau’r Ysgrifennydd Gwladol o dan yr adrannau hyn i Gynulliad Cenedlaethol Cymru gan Orchymyn Cynulliad Cenedlaethol Cymru (Trosglwyddo Swyddogaethau) 1999 (O.S. 1999/672) ac yna i Weinidogion Cymru gan baragraff 30 o Atodlen 11 i Ddeddf Llywodraeth Cymru 2006 (p. 32).Enwi a dod i rym
1.—(1) Enw’r Rheoliadau hyn yw Rheoliadau Addysg (Trefniadau Apelau Derbyn) (Cymru) (Diwygio) 2023.
(2) Daw’r Rheoliadau hyn i rym ar 3 Mai 2023.Dirymu
2.  Mae’r Rheoliadau a ganlyn wedi eu dirymu—
(a)
Rheoliadau Addysg (Trefniadau Apelau Derbyn) (Cymru) (Coronafeirws) (Diwygio) 2020(1),
(b)
Rheoliadau Addysg (Trefniadau Apelau Derbyn) (Cymru) (Coronafeirws) (Diwygio) (Diwygio) 2020(2), ac
(c)
Rheoliadau Addysg (Trefniadau Apelau Derbyn) (Cymru) (Coronafeirws) (Diwygio) (Diwygio) 2021(3).
(1)
O.S. 2020/479 (Cy. 110), a ddiwygiwyd gan O.S. 2021/996 (Cy. 232).
(2)
O.S. 2020/1606 (Cy. 333).
(3)
O.S. 2021/996 (Cy. 232).Diwygio Rheoliadau Addysg (Trefniadau Apelau Derbyn) (Cymru) 2005
3.—(1) Mae Rheoliadau Addysg (Trefniadau Apelau Derbyn) (Cymru) 2005(1) wedi eu diwygio fel a ganlyn.
(2) Mae rheoliad 2 wedi ei ddiwygio fel a ganlyn—
(a)
ym mharagraff (1), yn y lleoedd priodol mewnosoder—
“mae i “yr awdurdod derbyn” yr un ystyr ag a roddir i “the admission authority” yn adran 88(1)(a) a (b) o Ddeddf 1998;”,
“ystyr “gwrandawiad apêl” (“appeal hearing”) yw gwrandawiad apêl at ddibenion Pennod 1 o Ran 3 o Ddeddf 1998;”,
“ystyr “mynediad o bell” (“remote access”) yw mynediad at wrandawiad apêl i alluogi’r rheini nad ydynt i gyd yn bresennol gyda’i gilydd yn yr un man i fynd i’r gwrandawiad neu gymryd rhan ynddo ar yr un pryd drwy ddulliau electronig, gan gynnwys drwy gyswllt awdio byw a chyswllt fideo byw;”,
“ystyr “swyddog cyflwyno” (“presenting officer”) yw person a enwebir gan yr awdurdod priodol, i wneud sylwadau llafar i’r panel apêl mewn perthynas â’r apêl;”, a
(b)
ar ôl paragraff (2) mewnosoder—
“(3) Mae “cyswllt awdio byw”, mewn perthynas â pherson (P) sy’n cymryd rhan yn y gwrandawiad apêl, yn gyswllt ffôn byw neu’n drefniant arall sydd—
(a)
yn galluogi P i glywed yr holl bersonau eraill sy’n cymryd rhan yn y gwrandawiad apêl nad ydynt yn yr un lleoliad â P, a
(b)
yn galluogi’r holl bersonau eraill sy’n cymryd rhan yn y gwrandawiad apêl nad ydynt yn yr un lleoliad â P i glywed P.
(4) Mae “cyswllt fideo byw”, mewn perthynas â pherson (P) sy’n cymryd rhan yn y gwrandawiad apêl, yn gyswllt teledu byw neu’n drefniant arall sydd—
(a)
yn galluogi P i weld ac i glywed yr holl bersonau eraill sy’n cymryd rhan yn y gwrandawiad apêl nad ydynt yn yr un lleoliad â P, a
(b)
yn galluogi’r holl bersonau eraill sy’n cymryd rhan yn y gwrandawiad apêl nad ydynt yn yr un lleoliad â P i weld ac i glywed P.”
(3) Yn rheoliad 3, ar ôl y geiriau “paragraff perthnasol yn” mewnosoder “Atodlen 1”.
(4) Yn rheoliad 5, ar ôl y geiriau “yn unol ag” mewnosoder “Atodlen 2”.
(5) Mae Atodlen 2 wedi ei diwygio fel a ganlyn—
(a)
o flaen paragraff 1 mewnosoder—
“A1.    Gwrandawiadau apêl
(1) Caniateir i awdurdod derbyn benderfynu bod rhaid cynnal gwrandawiad apêl—
(a)
yn bersonol,
(b)
yn gyfan gwbl drwy ddefnyddio mynediad o bell (“apêl o bell”), cyhyd â bod yr amodau yn is-baragraff (4) wedi eu bodloni, neu
(c)
yn rhannol yn bersonol ac yn rhannol drwy ddefnyddio mynediad o bell (“apêl hybrid”), cyhyd â bod yr amodau yn is-baragraff (4) wedi eu bodloni.
(2) Ni chaniateir i apêl o bell ond cael ei chynnal yn gyfan gwbl drwy gyswllt awdio—
(a)
os nad oes cyswllt fideo byw ar gael am resymau sy’n ymwneud â chysylltiad rhyngrwyd, a
(b)
os yw’r apelydd a’r swyddog cyflwyno yn gytûn.
(3) Os yw awdurdod derbyn yn penderfynu bod rhaid cynnal naill ai apêl o bell neu apêl hybrid, rhaid iddo wneud yr holl drefniadau angenrheidiol er mwyn i’r panel apêl gael mynediad at yr offer mynediad o bell angenrheidiol.
(4) Mae’r amodau y cyfeirir atynt yn is-baragraffau (1)(b) ac (c) fel a ganlyn—
(a)
bod y partïon yn gallu cyflwyno eu hachos yn llawn,
(b)
bod gan bob cyfranogwr fynediad at y dulliau electronig i’w alluogi i glywed a chael ei glywed, ac i weld a chael ei weld (pan ddefnyddir cyswllt fideo byw), drwy gydol y gwrandawiad apêl, ac
(c)
bod yr awdurdod derbyn yn ystyried bod modd gwrando ar yr apêl mewn ffordd deg a thryloyw.
(5) Caniateir i’r awdurdod derbyn benderfynu y bydd apêl yn cael ei phenderfynu ar sail yr wybodaeth ysgrifenedig a gyflwynir os nad yw naill ai’r swyddog cyflwyno neu’r apelydd yn gallu bod yn bresennol ar ddyddiad y gwrandawiad.”,
(b)
ym mharagraff 1(6), yn lle “ymddangos a gwneud” rhodder “wneud”, ac
(c)
ym mharagraff 2(6), yn lle “ymddangos a gwneud” rhodder “wneud”.
(1)
O.S. 2005/1398 (Cy. 112), a ddiwygiwyd gan O.S. 2009/823 (Cy. 73), O.S. 2010/1142 (Cy. 101), O.S. 2013/2535 (Cy. 250) ac O.S. 2020/479 (Cy. 110).Jeremy Miles
Gweinidog y Gymraeg ac Addysg, un o Weinidogion Cymru
11 Ebrill 2023NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn diwygio Rheoliadau Addysg (Trefniadau Apelau Derbyn) (Cymru) 2005 (“Rheoliadau 2005”). Mae Rheoliadau 2005 yn rhagnodi materion sy’n ymwneud ag apelau sy’n cael eu dwyn o dan adrannau 94 a 95 o Ddeddf Safonau a Fframwaith Ysgolion 1998 (“Deddf 1998”) fel y’i diwygiwyd gan Ddeddf Addysg 2002.
Gwnaeth Rheoliadau Addysg (Trefniadau Apelau Derbyn) (Cymru) (Coronafeirws) (Diwygio) 2020 (“Rheoliadau 2020”) ddiwygiadau dros dro i Reoliadau 2005 er mwyn caniatáu, o dan amgylchiadau penodol sy’n ymwneud â mynychder neu drosglwyddiad y coronafeirws—
(a)
panelau apêl a chanddynt ddau aelod;
(b)
i banelau apêl gynnal gwrandawiadau drwy fynediad o bell neu benderfynu apelau ar sail gwybodaeth ysgrifenedig.
Darparodd rheoliad 2(2) o Reoliadau 2020 fod y diwygiadau hynny wedi peidio â chael effaith ar 31 Ionawr 2021, ond roedd hynny yn ddarostyngedig i ddarpariaethau arbed yn rheoliad 3 o Reoliadau 2020. Diwygiwyd y dyddiad hwnnw i 30 Medi 2021 gan Reoliadau Addysg (Trefniadau Apelau Derbyn) (Cymru) (Coronafeirws) (Diwygio) (Diwygio) 2020 (“Rheoliadau pellach 2020”). Diwygiwyd y dyddiad eto i 30 Medi 2022 gan Reoliadau Addysg (Trefniadau Apelau Derbyn) (Cymru) (Coronafeirws) (Diwygio) (Diwygio) 2021 (“Rheoliadau 2021”).
Mae rheoliad 2 o’r Rheoliadau hyn yn dirymu Rheoliadau 2020, Rheoliadau pellach 2020 a Rheoliadau 2021. Yr effaith yw bod Rheoliadau 2005 yn parhau mewn effaith a’u bod heb eu diwygio gan Reoliadau 2020, Rheoliadau pellach 2020 na Rheoliadau 2021.
Mae rheoliad 3 o’r Rheoliadau hyn yn gwneud nifer o ddiwygiadau i Reoliadau 2005. Mae rheoliad 3(5)(a) o’r Rheoliadau hyn yn mewnosod paragraff newydd A1 yn Atodlen 2 i Reoliadau 2005. Mae paragraff A1 yn caniatáu i awdurdodau derbyn benderfynu, o dan amgylchiadau penodol, a yw gwrandawiad apêl i’w gynnal yn bersonol, drwy fynediad o bell (“apêl o bell”) neu’n rhannol yn bersonol ac yn rhannol drwy fynediad o bell (“apêl hybrid”) (paragraff A1(1) o Atodlen 2 i Reoliadau 2005 fel y mae wedi ei fewnosod gan y Rheoliadau hyn). Os yw’r awdurdod derbyn yn penderfynu cynnal apêl o bell neu apêl hybrid rhaid iddo wneud yr holl drefniadau angenrheidiol er mwyn i’r panel apêl gael mynediad at yr offer mynediad o bell angenrheidiol (paragraff A1(3) o Atodlen 2 i Reoliadau 2005 fel y mae wedi ei fewnosod gan y Rheoliadau hyn).
Mae rheoliad 3 o’r Rheoliadau hyn yn diwygio Rheoliadau 2005 ymhellach i ganiatáu i’r awdurdod derbyn benderfynu y caniateir i apêl gael ei phenderfynu ar sail gwybodaeth ysgrifenedig o dan amgylchiadau penodol (paragraff A1(5) o Atodlen 2 i Reoliadau 2005 fel y mae wedi ei fewnosod gan y Rheoliadau hyn).
Mae darpariaeth bellach mewn perthynas ag apelau derbyn wedi ei gwneud mewn cod o dan adran 84 o Ddeddf 1998.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, lluniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn. Gellir cael copi oddi wrth: Yr Is-adran Cynllunio Busnes a Llywodraethiant Addysg, Llywodraeth Cymru, Parc Cathays, Caerdydd CF10 3NQ ac ar wefan Llywodraeth Cymru ar www.llyw.cymru.