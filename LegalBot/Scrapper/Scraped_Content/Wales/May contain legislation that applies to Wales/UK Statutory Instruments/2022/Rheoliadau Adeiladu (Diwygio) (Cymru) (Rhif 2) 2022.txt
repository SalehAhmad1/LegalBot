Mae’r Offeryn Statudol hwn yn cywiro gwallau yn O.S. 2022/564 (Cy. 130) ac fe’i dyroddir yn rhad ac am ddim i bawb y gwyddys iddynt gael yr Offeryn Statudol hwnnw.
OFFERYNNAU STATUDOL CYMRU
2022 Rhif 993 (Cy. 210)
ADEILADU AC ADEILADAU, CYMRU
Rheoliadau Adeiladu (Diwygio) (Cymru) (Rhif 2) 2022
Gwnaed
26 Medi 2022
Gosodwyd gerbron Senedd Cymru
28 Medi 2022
Yn dod i rym yn unol â rheoliad 1(3)
Mae Gweinidogion Cymru yn gwneud y Rheoliadau a ganlyn drwy arfer y pwerau a roddwyd i’r Ysgrifennydd Gwladol gan adrannau 1 a 34 o Ddeddf Adeiladu 1984(1), a pharagraffau 2, 7, 8 a 10 o Atodlen 1 iddi, sydd bellach yn arferadwy ganddynt hwy(2).
Wrth wneud y Rheoliadau hyn mae Gweinidogion Cymru yn rhoi sylw i’r materion yn adran 1A(3) o’r Ddeddf honno a chyn gwneud y Rheoliadau hyn gwnaethant ymgynghori â Phwyllgor Cynghori Cymru ar Reoliadau Adeiladu a’r cyrff eraill hynny yr ymddengys iddynt eu bod yn cynrychioli’r buddiannau o dan sylw yn unol ag adran 14(7) o Ddeddf Adeiladu 1984(4).
(1)
1984 p. 55; diwygiwyd adran 1(1) gan adran 1(1) a (2) o Ddeddf Adeiladau Cynaliadwy a Diogel 2004 (p. 22) (“Deddf 2004”). Mewnosodwyd adran (1A) gan adran 1(3) o Ddeddf 2004. Diwygiwyd paragraff 7 o Atodlen 1 gan adran 3 o Ddeddf 2004 ac adran 11 o Ddeddf Newid yn yr Hinsawdd ac Ynni Cynaliadwy 2006 (p. 19); a diwygiwyd paragraff 8 o Atodlen 1 gan adran 3 o Ddeddf 2004 ac adran 40 o Ddeddf Rheoli Llifogydd a Dŵr 2010 (p. 29).
(2)
Cafodd y swyddogaethau a roddwyd i’r Ysgrifennydd Gwladol gan adrannau 1 a 34 o Ddeddf Adeiladu 1984, a pharagraffau 2, 7, 8 a 10 o Atodlen 1 iddi, i’r graddau yr oeddent yn arferadwy o ran Cymru, eu trosglwyddo i Weinidogion Cymru gan erthygl 2 o Orchymyn Gweinidogion Cymru (Trosglwyddo Swyddogaethau) (Rhif 2) 2009 (O.S. 2009/3019) (“Gorchymyn 2009”) ac adran 54 o Ddeddf Cymru 2017 (p. 4).
(3)
Mewnosodwyd adran 1A gan adran 2 o Ddeddf 2004.
(4)
Mewnosodwyd adran 14(7) gan erthygl 8 o Orchymyn 2009.Enwi, cymhwyso a chychwyn
1.—(1) Enw’r Rheoliadau hyn yw Rheoliadau Adeiladu (Diwygio) (Cymru) (Rhif 2) 2022.
(2) Mae’r Rheoliadau hyn yn gymwys o ran Cymru.
(3) Daw’r Rheoliadau hyn i rym ar y dyddiadau a ganlyn—
(a)
daw’r rheoliad hwn a rheoliad 3 i rym ar 22 Tachwedd 2022; a
(b)
daw rheoliadau 2 a 4 i rym ar 29 Mawrth 2023.Diwygio Rheoliadau Adeiladu 2010
2.—(1) Mae Rheoliadau Adeiladu 2010(1) wedi eu diwygio fel a ganlyn.
(2) Yn Atodlen 1 (gofynion), yn Rhan L (arbed tanwydd a phŵer), yn ail golofn cofnod L2 (cynhyrchu trydan ar y safle) hepgorer “Requirement L2 applies only to dwellings.”
(1)
O.S. 2010/2214, a ddiwygiwyd gan O.S. 2013/747 (Cy. 89) a 2022/564 (Cy. 130); mae offerynnau diwygio eraill ond nid yw’r un ohonynt yn berthnasol.Diwygio Rheoliadau Adeiladu (Diwygio) (Cymru) 2022
3.—(1) Mae Rheoliadau Adeiladu (Diwygio) (Cymru) 2022(1) wedi eu diwygio fel a ganlyn.
(2) Yn rheoliad 21(1) (darpariaeth drosiannol)—
(a)
ar ôl “Rheoliadau hyn” yn y lle cyntaf y mae’n ymddangos mewnosoder “(heblaw am reoliadau 14 a 17)”;
(b)
yn is-baragraff (b), ar ôl “adeilad unigol” mewnosoder “cyn y diwrnod y daw’r Rheoliadau hyn i rym”;
(c)
ar ôl is-baragraff (b), mewnosoder—
“, neu
(c)
pan gydymffurfiwyd â darpariaeth hysbysu berthnasol cyn 31 Gorffennaf 2014 a bod y gwaith adeiladu wedi cychwyn cyn 31 Gorffennaf 2015 yn unol â’r ddarpariaeth hysbysu berthnasol.”
(1)
O.S. 2022/564 (Cy. 130).Darpariaeth Drosiannol
4.—(1) Nid yw’r diwygiad a wneir gan reoliad 2 yn gymwys—
(a)
pan fo’r gwaith adeiladu ar adeilad penodol wedi cychwyn cyn 29 Mawrth 2023 yn unol ag unrhyw ddarpariaeth hysbysu berthnasol,
(b)
pan gydymffurfiwyd â darpariaeth hysbysu berthnasol mewn perthynas â gwaith adeiladu arfaethedig ar adeilad unigol cyn 29 Mawrth 2023 a bod y gwaith adeiladu wedi cychwyn o fewn 12 mis gan ddechrau â 29 Mawrth 2023, neu
(c)
pan gydymffurfiwyd â darpariaeth hysbysu berthnasol cyn 31 Gorffennaf 2014 a bod y gwaith adeiladu wedi cychwyn cyn 31 Gorffennaf 2015 yn unol â’r ddarpariaeth hysbysu berthnasol.
(2) Yn y rheoliad hwn, ystyr “darpariaeth hysbysu berthnasol” yw rheoliad 12(2) o Reoliadau Adeiladu 2010 ac adrannau 47(1), 50, 51A(2) a 54 o Ddeddf Adeiladu 1984.Julie James
Y Gweinidog Newid Hinsawdd, un o Weinidogion Cymru
26 Medi 2022NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn diwygio Rheoliadau Adeiladu 2010 (“y Rheoliadau Adeiladu”) fel y maent yn gymwys o ran Cymru a Rheoliadau Adeiladu (Diwygio) (Cymru) 2022 (“Rheoliadau Diwygio 2022”).
Mae Atodlen 1 i’r Rheoliadau Adeiladu yn nodi’r hyn sy’n ofynnol wrth gyflawni gwaith adeiladu. Mae rheoliad 2 yn estyn paragraff L2 o Atodlen 1 (cynhyrchu trydan ar y safle) i adeiladau annomestig.
Mae rheoliad 3 yn gwneud diwygiadau i’r darpariaethau trosiannol yn rheoliad 21 o Reoliadau Diwygio 2022. Mae’r diwygiadau yn rheoliad 3 yn cywiro mân wallau ac yn eithrio Rhannau 2 a 3 o Reoliadau Diwygio 2022 rhag bod yn gymwys i safleoedd sy’n dod o dan ddarpariaethau trosiannol blaenorol. Gwna hyn drwy bennu’r dyddiadau perthnasol erbyn pryd y dylid bod wedi cydymffurfio â darpariaeth hysbysu (31 Gorffennaf 2014) ac erbyn pryd y dylai’r gwaith adeiladu fod wedi cychwyn (31 Gorffennaf 2015).
Mae rheoliad 4 yn gwneud darpariaethau trosiannol fel nad yw’r diwygiad a wneir gan reoliad 2 yn gymwys pan fo gwaith adeiladu ar adeilad unigol wedi cychwyn yn unol â darpariaeth hysbysu berthnasol, ar yr amod bod y gwaith adeiladu ar yr adeilad hwnnw eisoes wedi cychwyn neu y cydymffurfiwyd â darpariaeth hysbysu berthnasol eisoes ac y cychwynnir y gwaith adeiladu ar yr adeilad hwnnw o fewn 12 mis i’r adeg y daw’r Rheoliadau hyn i rym. Mae rheoliad 4 hefyd yn eithrio’r diwygiad i Ran L (rheoliad 2) rhag bod yn gymwys i safleoedd fel y’u nodir yn rheoliad 3.
Mae Deddf Adeiladu 1984 yn rhoi’r pŵer i’r Ysgrifennydd Gwladol gymeradwyo a chyhoeddi dogfennau sy’n cynnwys canllawiau ymarferol yn ymwneud â’r gofynion a geir yn y Rheoliadau Adeiladu. Mae’r pŵer hwnnw yn arferadwy gan Weinidogion Cymru i’r graddau y mae’n gymwys o ran Cymru.
Mae Dogfen Gymeradwy L Cyfrol 2, rhifyn 2022, yn cynnwys canllawiau ymarferol ar fodloni gofynion y Rheoliadau Adeiladu sydd wedi cael eu diwygio gan yr offeryn hwn. Mae’r Dogfennau Cymeradwy wedi eu cyhoeddi gan Weinidogion Cymru a gellir cael gafael arnynt ar www.llyw.cymru.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, lluniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn. Gellir cael copi oddi wrth: Llywodraeth Cymru, Parc Cathays, Caerdydd, CF10 3NQ ac mae wedi ei gyhoeddi ar www.llyw.cymru.