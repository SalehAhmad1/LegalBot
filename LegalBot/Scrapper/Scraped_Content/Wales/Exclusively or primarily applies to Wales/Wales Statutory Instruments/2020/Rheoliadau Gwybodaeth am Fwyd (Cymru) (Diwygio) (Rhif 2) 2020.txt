OFFERYNNAU STATUDOL CYMRU
2020 Rhif 295 (Cy. 67)
BWYD, CYMRU
Rheoliadau Gwybodaeth am Fwyd (Cymru) (Diwygio) (Rhif 2) 2020
Gwnaed
13 Mawrth 2020
Gosodwyd gerbron Cynulliad Cenedlaethol Cymru
17 Mawrth 2020
Yn dod i rym
1 Hydref 2021
Mae Gweinidogion Cymru yn gwneud y Rheoliadau a ganlyn drwy arfer y pwerau a roddir gan adrannau 16(1)(e), 26(3) ac 48(1) o Ddeddf Diogelwch Bwyd 1990(1), ac, mewn perthynas â rheoliad 2(3), (5) ac (8), gan baragraff 1A o Atodlen 2 i Ddeddf y Cymunedau Ewropeaidd 1972(2).
Mae’r Rheoliadau hyn yn gwneud darpariaeth at ddiben a grybwyllir yn adran 2(2) o Ddeddf y Cymunedau Ewropeaidd 1972 ac mae’n ymddangos i Weinidogion Cymru ei bod yn hwylus i gyfeiriadau at Reoliad (EU) Rhif 1169/2011 Senedd Ewrop a’r Cyngor ynghylch darparu gwybodaeth am fwyd i ddefnyddwyr(3), a fewnosodir yn Rheoliadau Gwybodaeth am Fwyd (Cymru) 2014(4) gan rheoliad 2(3) a (5) o’r Rheoliadau hyn, gael eu dehongli fel cyfeiriadau at y Rheoliad yr UE hwnnw fel y’i diwygir o bryd i’w gilydd.
I’r graddau y mae’r Rheoliadau hyn wedi eu gwneud drwy arfer pwerau o dan Ddeddf Diogelwch Bwyd 1990, mae Gweinidogion Cymru wedi rhoi sylw i gyngor perthnasol a roddwyd gan yr Asiantaeth Safonau Bwyd yn unol ag adran 48(4A)(5) o’r Ddeddf honno.
Ymgynghorwyd yn agored ac yn dryloyw â’r cyhoedd wrth lunio a gwerthuso’r Rheoliadau hyn fel sy’n ofynnol gan Erthygl 9 o Reoliad (EC) Rhif 178/2002 Senedd Ewrop a’r Cyngor sy’n gosod egwyddorion cyffredinol a gofynion cyfraith bwyd, yn sefydlu Awdurdod Diogelwch Bwyd Ewrop ac yn gosod gweithdrefnau o ran materion diogelwch bwyd(6).
(1)
1990 p. 16. Diwygiwyd adran 16(1) gan baragraff 8 o Atodlen 5 i Ddeddf Safonau Bwyd 1999 (p. 28) (“Deddf 1999”). Diwygiwyd adran 26(3) gan Atodlen 6 i Ddeddf 1999. Diwygiwyd adran 48(1) gan baragraff 8 o Atodlen 5 i Ddeddf 1999. Mae’r swyddogaethau hynny a oedd gynt yn arferadwy gan “the Ministers” bellach yn arferadwy o ran Lloegr gan yr Ysgrifennydd Gwladol yn unol â pharagraff 8 o Atodlen 5 i Ddeddf 1999. Trosglwyddwyd y swyddogaethau hynny, i’r graddau y maent yn arferadwy o ran Cymru, i Gynulliad Cenedlaethol Cymru gan O.S. 1999/672 fel y’i darllenir gydag adran 40(3) o Ddeddf 1999, a’u trosglwyddo wedi hynny i Weinidogion Cymru gan baragraff 30 o Atodlen 11 i Ddeddf Llywodraeth Cymru 2006 (p. 32).
(2)
1972 p. 68. Mae Deddf y Cymunedau Ewropeaidd 1972 (“Deddf 1972”) wedi ei diddymu gan adran 1 o Ddeddf yr Undeb Ewropeaidd (Ymadael) 2018 (p. 16) (“Deddf 2018”) gan gael effaith o’r diwrnod ymadael (“exit day”). Mae “exit day” wedi ei ddiffinio yn adran 20 o Ddeddf 2018 fel 31 Ionawr 2020 am 11pm. Er gwaethaf y diddymiad hwnnw mae Deddf 1972 yn parhau i gael effaith gydag addasiadau hyd ddiwrnod cwblhau’r cyfnod gweithredu (“IP completion day”), yn rhinwedd adran 1A o Ddeddf 2018. Mewnosodwyd adran 1A gan adran 1 o Ddeddf yr Undeb Ewropeaidd (Y Cytundeb Ymadael) 2020 (p. 1) (“Deddf 2020”). Mae “IP completion day” wedi ei ddiffinio yn adran 1A fel 31 Rhagfyr 2020 am 11pm (yr ystyr a roddir yn adran 39 o Ddeddf 2020). Mewnosodwyd paragraff 1A o Atodlen 2 i Ddeddf 1972 gan adran 28 o Ddeddf Diwygio Deddfwriaethol a Rheoleiddiol 2006 (p. 51) ac fe’i diwygiwyd gan Ran 1 o’r Atodlen i Ddeddf yr Undeb Ewropeaidd (Diwygio) 2008 (p. 7) ac O.S. 2007/1388.
(3)
OJ Rhif L 304, 22.11.2011, t. 18, a ddiwygiwyd ddiwethaf gan Reoliad (EU) 2015/2283 (OJ Rhif 327, 11.12.2015, t. 1).
(4)
O.S. 2014/2303 (Cy. 227), a ddiwygiwyd gan O.S. 2016/664 (Cy. 181); mae offerynnau diwygio eraill ond nid yw’r un ohonynt yn berthnasol.
(5)
Mewnosodwyd adran 48(4A) gan baragraff 21 o Atodlen 5 i Ddeddf 1999.
(6)
OJ Rhif L 31, 1.2.2002, t. 1, a ddiwygiwyd ddiwethaf gan Reoliad (EU) Rhif 2019/1243 (OJ Rhif L 198, 25.7.2019, t. 241).Enwi a chychwyn
1.—(1) Enw’r Rheoliadau hyn yw Rheoliadau Gwybodaeth am Fwyd (Cymru) (Diwygio) (Rhif 2) 2020.
(2) Daw’r Rheoliadau hyn i rym ar 1 Hydref 2021.Diwygio Rheoliadau Gwybodaeth am Fwyd (Cymru) 2014
2.—(1) Mae Rheoliadau Gwybodaeth am Fwyd (Cymru) 2014 wedi eu diwygio fel a ganlyn.
(2) Yn rheoliad 5 (bwydydd nad ydynt wedi eu rhagbecynnu etc. sy’n cynnwys sylwedd neu gynnyrch alergenaidd etc.), ym mharagraff (2)—
(a)
yn is-baragraff (a), ar ôl “ragbecynnu,” mewnosoder “neu”;
(b)
yn is-baragraff (b), yn lle “, neu” rhodder “.”;
(c)
hepgorer is-baragraff (c).
(3) Ar ôl rheoliad 5, mewnosoder—
“Bwydydd sydd wedi eu rhagbecynnu i’w gwerthu’n uniongyrchol – dyletswydd i restru cynhwysion
5A.—(1) Rhaid i weithredwr busnes bwyd sy’n cynnig gwerthu bwyd y mae’r rheoliad hwn yn gymwys iddo ddarparu’n uniongyrchol ar y pecyn neu ar label sydd ynghlwm wrth y pecyn y manylion sy’n ofynnol o dan y canlynol—
(a)
Erthygl 9(1)(b) (rhestr cynhwysion), fel y’i darllenir gyda’r canlynol—
(i)
Erthygl 13(1) i (3),
(ii)
Erthygl 15,
(iii)
Erthygl 16(2), i’r graddau y mae’n ymwneud â’r manylion sy’n ofynnol o dan Erthygl 9(1)(b),
(iv)
Erthygl 17, fel y’i darllenir gyda Rhannau A ac C o Atodiad 6 ac, yn achos cynhwysyn sy’n defnyddio dynodiad briwgig fel enw, y pwyntiau canlynol o Ran B o Atodiad 6—
(aa)
pwynt 1, a
(bb)
pwynt 3, fel y’i darllenir gyda rheoliad 4 ac Atodlen 2,
(v)
Erthygl 18, fel y’i darllenir gydag Atodiad 7 a pharagraff (1)(a)(iv) o’r rheoliad hwn,
(vi)
Erthygl 19(1), a
(vii)
Erthygl 20;
(b)
Erthygl 9(1)(c) (labelu sylweddau neu gynhyrchion penodol sy’n peri alergeddau neu anoddefeddau) fel y’i darllenir gydag Erthygl 21(1) ac Atodiad 2.
(2) Mae’r rheoliad hwn yn gymwys i fwyd—
(a)
a gynigir i’w werthu i ddefnyddiwr terfynol neu i arlwywr mawr ac eithrio drwy gyfrwng cyfathrebu o hirbell, a
(b)
sydd wedi ei ragbecynnu i’w werthu’n uniongyrchol.”
(4) Yn rheoliad 6 (bwydydd nad ydynt wedi eu rhagbecynnu etc. – gofyniad cyffredinol i’w henwi), ym mharagraff (2)—
(a)
yn is-baragraff (a), ar ôl “ragbecynnu,” mewnosoder “neu”;
(b)
yn is-baragraff (b), yn lle “, neu” rhodder “.”;
(c)
hepgorer is-baragraff (c).
(5) Ar ôl rheoliad 6, mewnosoder—
“Bwydydd sydd wedi eu rhagbecynnu i’w gwerthu’n uniongyrchol – gofyniad cyffredinol i’w henwi
6A.—(1) Rhaid i weithredwr busnes bwyd sy’n cynnig gwerthu bwyd y mae’r rheoliad hwn yn gymwys iddo ddarparu’r manylion sy’n ofynnol o dan Erthygl 9(1)(a) (enw’r bwyd), fel y’i darllenir gyda’r canlynol—
(a)
Erthygl 17(1) i (4),
(b)
Rhan A o Atodiad 6, ac
(c)
yn achos bwyd a gynigir i’w werthu gan ddefnyddio dynodiad briwgig yn enw—
(i)
Erthygl 17(5),
(ii)
pwynt 1 o Ran B o Atodiad 6, a
(iii)
pwynt 3 o Ran B o Atodiad 6, fel y’i darllenir gyda rheoliad 4 ac Atodlen 2.
(2) Mae’r rheoliad hwn yn gymwys i fwyd—
(a)
a gynigir i’w werthu i ddefnyddiwr terfynol neu i arlwywr mawr, a
(b)
sydd wedi ei ragbecynnu i’w werthu’n uniongyrchol.
(3) Rhaid i’r manylion ym mharagraff (1) gael eu darparu’n uniongyrchol ar y pecyn neu ar label sydd ynghlwm wrth y pecyn, ac eithrio yn achos cynnig i werthu a wneir drwy gyfrwng cyfathrebu o hirbell.”
(6) Yn rheoliad 10(1) (trosedd)—
(a)
yn is-baragraff (b), hepgorer “neu”;
(b)
ar ôl is-baragraff (b) mewnosoder—
“(ba)
â rheoliad 5A(1)(b); neu”.
(7) Yn rheoliad 12 (cymhwyso darpariaethau’r Ddeddf), ym mharagraff (1)(a)—
(a)
ar ôl paragraff (ii), mewnosoder—
“(iia)
rheoliad 5A(1);”;
(b)
ar ôl paragraff (iii), mewnosoder—
“(iiia)
rheoliad 6A(1) neu (3);”.
(8) Yn Atodlen 1 (darpariaethau y Rheoliadau hyn sy’n cynnwys cyfeiriadau newidiadwy at FIC neu Reoliad 828/2014 yn rhinwedd rheoliad 2(3)), mewnosoder y cofnodion a ganlyn yn y lleoedd priodol—
“Rheoliad 5A(1)”;
“Rheoliad 6A(1)”.
(9) Yn Atodlen 4 (cymhwyso ac addasu darpariaethau’r Ddeddf), yn Rhan 1, ym mharagraff 1, yn adran 10(1A)(d) wedi ei haddasu—
(a)
ar ôl is-baragraff (i) mewnosoder—
“(ia)
regulation 5A(1);”;
(b)
ar ôl is-baragraff (ii) mewnosoder—
“(iia)
regulation 6A(1) or (3);”.Vaughan Gething
Y Gweinidog Iechyd a Gwasanaethau Cymdeithasol, un o Weinidogion Cymru
13 Mawrth 2020NODYN ESBONIADOL
(Nid ywʼr nodyn hwn yn rhan oʼr Rheoliadau)
Mae’r Rheoliadau hyn yn diwygio Rheoliadau Gwybodaeth am Fwyd (Cymru) 2014 (O.S. 2014/2303 (Cy. 227)).
Mae rheoliad newydd 5A, sydd wedi ei fewnosod gan reoliad 2(3) o’r offeryn hwn, yn darparu bod rhaid i fwydydd sydd wedi eu rhagbecynnu i’w gwerthu’n uniongyrchol, pa un a ydynt yn cael eu cyflenwi i ddefnyddiwr terfynol neu i arlwywr mawr, gael rhestr cynhwysion, yn cynnwys gwybodaeth am alergenau, wedi ei darparu’n uniongyrchol ar y pecyn neu ar label sydd ynghlwm wrth y pecyn. Mae eithriad ar gyfer deunydd pecynnu neu gynwysyddion y mae eu harwyneb mwyaf yn llai na 10cm2. Mae eithriad hefyd pan fo cynnig i werthu wedi ei wneud drwy gyfrwng cyfathrebu o hirbell.
Mae rheoliad newydd 6A, sydd wedi ei fewnosod gan reoliad 2(5) o’r offeryn hwn, yn darparu bod rhaid i fwydydd sydd wedi eu rhagbecynnu i’w gwerthu’n uniongyrchol, pa un a ydynt yn cael eu cyflenwi i ddefnyddiwr terfynol neu i arlwywr mawr, gael enw’r bwyd wedi ei ddarparu’n uniongyrchol ar y pecyn neu ar label sydd ynghlwm wrth y pecyn. Mae eithriad pan fo cynnig i werthu wedi ei wneud drwy gyfrwng cyfathrebu o hirbell.
Mae rheoliad 2(2) a (4) yn diwygio rheoliadau 5 a 6 o Reoliadau Gwybodaeth am Fwyd (Cymru) 2014 fel nad yw’r darpariaethau hynny yn gymwys mwyach i fwydydd sydd wedi eu rhagbecynnu i’w gwerthu’n uniongyrchol.
Mae rheoliad 2(6), (7) a (9) yn diwygio’r darpariaethau gorfodi yn Rheoliadau Gwybodaeth am Fwyd (Cymru) 2014 er mwyn adlewyrchu bod rheoliadau newydd 5A a 6A wedi eu mewnosod.
Hysbyswyd y Comisiwn Ewropeaidd am y Rheoliadau hyn ar ffurf ddrafft yn unol â Chyfarwyddeb (EU) 2015/1535 Senedd Ewrop a’r Cyngor sy’n gosod gweithdrefn ar gyfer darparu gwybodaeth ym maes rheoliadau technegol a rheolau sy’n ymwneud â gwasanaethau’r Gymdeithas Wybodaeth (OJ Rhif L 241, 17.9.2015, t. 1).
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, lluniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn. Gellir cael copi oddi wrth yr Asiantaeth Safonau Bwyd yn: Asiantaeth Safonau Bwyd Cymru, 11eg Llawr, Tŷ Southgate, Stryd Wood, Caerdydd, CF10 1EW neu oddi ar wefan yr Asiantaeth yn www.food.gov.uk/cy.