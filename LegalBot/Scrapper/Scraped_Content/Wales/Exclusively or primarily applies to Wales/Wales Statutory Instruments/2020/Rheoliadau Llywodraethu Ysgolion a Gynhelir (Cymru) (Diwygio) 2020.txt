OFFERYNNAU STATUDOL CYMRU
2020 Rhif 1327 (Cy. 293)
ADDYSG, CYMRU
Rheoliadau Llywodraethu Ysgolion a Gynhelir (Cymru) (Diwygio) 2020
Gwnaed
20 Tachwedd 2020
Gosodwyd gerbron Senedd Cymru
23 Tachwedd 2020
Yn dod i rym
18 Rhagfyr 2020
Mae Gweinidogion Cymru, drwy arfer y pwerau a roddir gan adrannau 19(3) a 210(7) o Ddeddf Addysg 2002(1), ac a freiniwyd bellach ynddynt hwy(2) yn gwneud y Rheoliadau a ganlyn:
(1)
2002 p. 32. Diwygiwyd adran 210(7) gan adran 21(3) o Fesur Teithio gan Ddysgwyr (Cymru) 2008 (mccc 2). Gweler adran 212(1) am y diffiniad o “regulations”.
(2)
Trosglwyddwyd swyddogaethau Cynulliad Cenedlaethol Cymru i Weinidogion Cymru gan baragraff 30 o Atodlen 11 i Ddeddf Llywodraeth Cymru 2006 (p. 32).Enwi a chychwyn
1.  Enw’r Rheoliadau hyn yw Rheoliadau Llywodraethu Ysgolion a Gynhelir (Cymru) (Diwygio) 2020 a deuant i rym ar 18 Rhagfyr 2020.Dehongli
2.  Yn y Rheoliadau hyn, ystyr “mynediad o bell” yw mynediad i gyfarfod i alluogi’r rheini nad ydynt i gyd yn bresennol gyda’i gilydd yn yr un man i fynd i’r cyfarfod a chymryd rhan ynddo ar yr un pryd drwy ddulliau electronig, gan gynnwys drwy gyswllt sain byw a chyswllt fideo byw.Diwygio Rheoliadau Llywodraethu Ysgolion a Gynhelir (Cymru) 2005
3.—(1) Mae Rheoliadau Llywodraethu Ysgolion a Gynhelir (Cymru) 2005(1) wedi eu diwygio fel a ganlyn.
(2) Yn rheoliad 45, ar ôl paragraff (1) mewnosoder—
“(1A) Caiff y corff llywodraethu benderfynu cynnal cyfarfod drwy fynediad o bell os yw’r amodau a ganlyn wedi eu bodloni—
(a)
y bydd y cyfranogwyr yn gallu cyflwyno sylwadau neu gyflawni eu swyddogaethau yn llawn (yn ôl y digwydd);
(b)
bod y cyfranogwyr yn cytuno i’r cyfarfod gael ei gynnal gan ddefnyddio mynediad o bell;
(c)
bod gan bob cyfranogwr fynediad at y dulliau electronig er mwyn caniatáu iddo glywed a chael ei glywed, a gweld a chael ei weld (pan ddefnyddir cyswllt fideo byw), drwy gydol y cyfarfod; ac
(ch)
bod modd cynnal y cyfarfod yn deg ac yn dryloyw.”
(3) Yn rheoliad 47—
(a)
hepgorer paragraff (2);
(b)
ym mharagraff (3), yn lle “ysgrifennu’n union cyn y nodyn sy’n cofnodi’r cyfarfod hwnnw yn y llyfr neu ar y tudalennau a ddefnyddir at y diben hwnnw” rhodder “ysgrifennu yng nghofnodion y cyfarfod hwnnw”;
(c)
ar ôl paragraff (4) mewnosoder—
“(5) Caniateir i’r cofnodion a’r agenda a lunnir at ddibenion y rheoliad hwn gael eu cadw ar ffurf electronig a phan fo hynny’n digwydd caniateir i’r cofnodion gael eu llofnodi’n electronig.”
(4) Yn rheoliad 60, ar ôl paragraff (3) mewnosoder—
“(3A) Caniateir i gyfarfodydd pwyllgor gael eu cynnal drwy fynediad o bell os yw’r amodau a ganlyn wedi eu bodloni—
(a)
y bydd y cyfranogwyr yn gallu cyflwyno sylwadau neu gyflawni eu swyddogaethau yn llawn (yn ôl y digwydd);
(b)
bod y cyfranogwyr yn cytuno i’r cyfarfod gael ei gynnal gan ddefnyddio mynediad o bell;
(c)
bod gan bob cyfranogwr fynediad at y dulliau electronig er mwyn caniatáu iddo glywed a chael ei glywed, a gweld a chael ei weld (pan ddefnyddir cyswllt fideo byw), drwy gydol y cyfarfod; ac
(ch)
bod modd cynnal y cyfarfod yn deg ac yn dryloyw.”
(5) Yn rheoliad 61, ar ôl paragraff (2) mewnosoder—
“(3) Caniateir i’r cofnodion a’r agenda a lunnir at ddibenion y rheoliad hwn gael eu cadw ar ffurf electronig a phan fo hynny’n digwydd caniateir i’r cofnodion gael eu llofnodi’n electronig.”
(6) Yn Atodlen 5—
(a)
hepgorer paragraff 4 (anhwylder meddyliol);
(b)
ym mharagraff 7(b), yn lle “gorchymyn anghymwyso o dan Rhan 2 o Orchymyn Cwmnïau (Gogledd Iwerddon) 1989” rhodder “gorchymyn anghymhwyso o dan Orchymyn Anghymhwyso Cyfarwyddwyr Cwmnïau (Gogledd Iwerddon) 2002(2)”;
(c)
ym mharagraff 8(b), yn lle “adran 7 o Ddeddf Diwygio’r Gyfraith (Darpariaethau Amrywiol) (Yr Alban) 1990” rhodder “adran 34 o Ddeddf Elusennau a Buddsoddi gan Ymddiriedolwyr (Yr Alban) 2005(3)”.
(1)
O.S. 2005/2914 (Cy. 211), a ddiwygiwyd gan O.S. 2005/3200 (Cy. 236) ac O.S. 2010/1142 (Cy. 101); mae offerynnau diwygio eraill ond nid oes yr un ohonynt yn berthnasol.
(2)
O.S. 2002/3150.
(3)
2005 dsa 10.Kirsty Williams
Y Gweinidog Addysg, un o Weinidogion Cymru
20 Tachwedd 2020NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn diwygio Rheoliadau Llywodraethu Ysgolion a Gynhelir (Cymru) 2005 (O.S. 2005/2914 (Cy. 211)).
Mae’r Rheoliadau hyn yn darparu y caniateir cynnal cyfarfodydd cyrff llywodraethu a phwyllgorau cyrff llywodraethu drwy fynediad o bell os yw’r amodau angenrheidiol wedi eu bodloni.
Maent yn dileu’r gofyniad i’r clerc, neu berson sy’n gweithredu fel clerc i gorff llywodraethu neu bwyllgor corff llywodraethu, gofnodi cofnodion y trafodion mewn llyfr neu ar dudalennau a gedwir at y diben hwnnw.
Maent hefyd yn dileu’r gofyniad i’r clerc gofnodi enwau’r aelodau hynny o’r corff llywodraethu neu’r pwyllgor ac unrhyw berson arall sy’n bresennol yn y cyfarfod o dan sylw yn y llyfr neu ar y tudalennau a ddefnyddir at y diben hwnnw.
Mae’r Rheoliadau hyn yn galluogi cyrff llywodraethu a phwyllgorau i gadw’r cofnodion a’r agenda ar ffurf electronig ac i’r cofnodion gael eu llofnodi’n electronig.
Mae’r Rheoliadau hyn yn dileu’r ddarpariaeth sy’n anghymhwyso person rhag dal swydd neu barhau i ddal swydd fel llywodraethwr pan fo’n agored i gael ei gadw’n gaeth o dan Ddeddf Iechyd Meddwl 1983.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, ni luniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn.