OFFERYNNAU STATUDOL CYMRU
2023 Rhif 1229 (Cy. 217)
ARDRETHU A PHRISIO, CYMRU
Rheoliadau Prisio ar gyfer Ardrethu (Peiriannau a Pheirianwaith) (Cymru) (Diwygio) 2023
Gwnaed
20 Tachwedd 2023
Gosodwyd gerbron Senedd Cymru
21 Tachwedd 2023
Yn dod i rym
1 Ebrill 2024
Mae Gweinidogion Cymru yn gwneud y Rheoliadau a ganlyn drwy arfer y pwerau a roddwyd i’r Ysgrifennydd Gwladol gan baragraff 2(8) o Atodlen 6 i Ddeddf Cyllid Llywodraeth Leol 1988(1) ac a freiniwyd bellach ynddynt hwy.
(1)
1988 p. 41. Diwygiwyd paragraff 2(8) o Atodlen 6 gan baragraff 38(8) o Atodlen 5 i Ddeddf Llywodraeth Leol a Thai 1989 (p. 42). Trosglwyddwyd pwerau’r Ysgrifennydd Gwladol, o ran Cymru, i Gynulliad Cenedlaethol Cymru yn rhinwedd erthygl 2 o Orchymyn Cynulliad Cenedlaethol Cymru (Trosglwyddo Swyddogaethau) 1999 (O.S. 1999/672). Trosglwyddwyd swyddogaethau Cynulliad Cenedlaethol Cymru i Weinidogion Cymru wedi hynny yn rhinwedd adran 162 o Ddeddf Llywodraeth Cymru 2006 (p. 32) a pharagraff 30 o Atodlen 11 iddi.Enwi a dod i rym
1.  Enw’r Rheoliadau hyn yw Rheoliadau Prisio ar gyfer Ardrethu (Peiriannau a Pheirianwaith) (Cymru) (Diwygio) 2023 a deuant i rym ar 1 Ebrill 2024.Diwygiad i Reoliadau Prisio ar gyfer Ardrethu (Peiriannau a Pheirianwaith) (Cymru) 2000
2.—(1) Mae Rheoliadau Prisio ar gyfer Ardrethu (Peiriannau a Pheirianwaith) (Cymru) 2000 wedi eu diwygio fel a ganlyn.
(2) Yn Nosbarth 1 o’r Atodlen i Reoliadau Prisio ar gyfer Ardrethu (Peiriannau a Pheirianwaith) (Cymru) 2000(1) (dosbarthiadau o beiriannau a pheirianwaith y tybir eu bod yn rhan o’r hereditament)—
(a)
yn y geiriau o flaen paragraff (a), ar ôl “heblaw peiriannau a pheirianwaith a eithrir” mewnosoder “neu, mewn perthynas ag unrhyw ddiwrnod ar neu ar ôl 1 Ebrill 2024 a chyn 1 Ebrill 2035, beiriannau a pheirianwaith ynni adnewyddadwy a eithrir neu beiriannau a pheirianwaith mannau gwefru cerbydau trydan a eithrir”;
(b)
ar ôl paragraff (ch) mewnosoder—
“(d)
ystyr “peiriannau a pheirianwaith ynni adnewyddadwy a eithrir” yw peiriannau a pheirianwaith a ddefnyddir neu y bwriedir eu defnyddio ar gyfer cynhyrchu, storio, newid neu drosglwyddo pŵer pan mai’r ffynonellau ynni neu’r technolegau y dibynnir arnynt yw’r canlynol, yn bennaf neu yn unig—
(i)
biomas;
(ii)
biodanwyddau;
(iii)
bionwy;
(iv)
celloedd tanwydd;
(v)
ffotofoltegion;
(vi)
dŵr (gan gynnwys tonnau a llanwau);
(vii)
gwynt;
(viii)
pŵer solar;
(ix)
ffynonellau ynni neu dechnolegau geothermol;
(x)
gwres o’r aer, o ddŵr neu o’r ddaear;
(dd)
ystyr “peiriannau a pheirianwaith mannau gwefru cerbydau trydan a eithrir” yw peiriannau a pheirianwaith—
(i)
a ddefnyddir neu y bwriedir eu defnyddio yn bennaf neu yn unig ar gyfer storio, newid neu drosglwyddo pŵer ar gyfer man gwefru cerbydau trydan (o fewn ystyr adran 45EA(5) o Ddeddf Lwfansau Cyfalaf 2001(2)), a
(ii)
sydd o fewn pennawd (ch) neu (d) o Dabl 1 isod.”
(1)
O.S. 2000/1097 (Cy. 75), a ddiwygiwyd gan O.S. 2001/2357 (Cy. 195); mae un offeryn diwygio arall ond nid yw’n berthnasol i’r Rheoliadau hyn.
(2)
2001 p. 2. Mewnosodwyd adran 45EA gan adran 38(3) o Ddeddf Cyllid (Rhif 2) 2017 (p. 32). Diwygiwyd adran 45EA gan adran 9 o Ddeddf Cyllid (Rhif 2) 2023 (p. 30)Rebecca Evans
Y Gweinidog Cyllid a Llywodraeth Leol, un o Weinidogion Cymru
20 Tachwedd 2023NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn diwygio Rheoliadau Prisio ar gyfer Ardrethu (Peiriannau a Pheirianwaith) (Cymru) 2000 (“Rheoliadau 2000”).
Mae Rheoliadau 2000 yn rhagnodi tybiaethau am beiriannau a pheirianwaith ar hereditament, neu mewn hereditament, at ddibenion prisio ar gyfer ardrethu.
Mae’r Atodlen i Reoliadau 2000 yn rhagnodi’r dosbarthau ar beiriannau a pheirianwaith y tybir eu bod yn rhan o hereditament at ddibenion prisio ar gyfer ardrethu, gydag eithriadau ar gyfer dosbarthau rhagnodedig penodol.
Mae rheoliad 2 o’r Rheoliadau hyn yn diwygio Dosbarth 1 yn yr Atodlen i Reoliadau 2000 er mwyn mewnosod dau eithriad pellach mewn cysylltiad â pheiriannau a pheirianwaith ynni adnewyddadwy a mannau gwefru cerbydau trydan. Mae’r eithriadau hyn yn gymwys mewn perthynas â diwrnodau ar neu ar ôl 1 Ebrill 2024 a chyn 1 Ebrill 2035.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, lluniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn. Gellir cael copi oddi wrth yr Is-adran Polisi Cyllid Llywodraeth Leol, Llywodraeth Cymru, Parc Cathays, Caerdydd, CF10 3NQ.