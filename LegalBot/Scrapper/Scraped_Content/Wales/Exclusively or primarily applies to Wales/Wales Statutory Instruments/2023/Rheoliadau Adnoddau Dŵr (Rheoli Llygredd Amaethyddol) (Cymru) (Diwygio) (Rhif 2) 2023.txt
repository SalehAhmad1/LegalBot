OFFERYNNAU STATUDOL CYMRU
2023 Rhif 1070 (Cy. 182)
AMAETHYDDIAETH, CYMRU
DŴR, CYMRU
Rheoliadau Adnoddau Dŵr (Rheoli Llygredd Amaethyddol) (Cymru) (Diwygio) (Rhif 2) 2023
Gwnaed
6 Hydref 2023
Gosodwyd gerbron Senedd Cymru
10 Hydref 2023
Yn dod i rym
31 Hydref 2023
Mae Gweinidogion Cymru yn gwneud y Rheoliadau a ganlyn drwy arfer y pwerau a roddir gan adrannau 92 a 219(2)(e) i (f) o Ddeddf Adnoddau Dŵr 1991(1).
(1)
1991 p. 57. Diwygiwyd adran 92 gan adran 120 o Ddeddf yr Amgylchedd 1995 (p. 25), a pharagraffau 128 a 144 o Atodlen 22 iddi, a chan O.S. 2010/675 ac O.S. 2013/755 (Cy. 90). Mae diwygiadau i adran 219 nad ydynt yn berthnasol i’r Rheoliadau hyn. Yn rhinwedd erthygl 2 o Orchymyn Cynulliad Cenedlaethol Cymru (Trosglwyddo Swyddogaethau) 1999 (O.S. 1999/672) ac Atodlen 1 iddo, trosglwyddwyd swyddogaethau’r Ysgrifennydd Gwladol o dan adran 92 i Gynulliad Cenedlaethol Cymru o ran y rhannau hynny o Gymru sydd y tu allan i ddalgylchoedd afon Dyfrdwy, afon Gwy ac afon Hafren. O ran y rhannau hynny o Gymru sydd o fewn y dalgylchoedd hynny, mae swyddogaethau o dan adran 92 yn arferadwy gan Gynulliad Cenedlaethol Cymru ar y cyd â’r Ysgrifennydd Gwladol. Yn rhinwedd adran 162 o Ddeddf Llywodraeth Cymru 2006 (p. 32) a pharagraff 30 o Atodlen 11 iddi, mae swyddogaethau Cynulliad Cenedlaethol Cymru o dan adrannau 92 a 219 bellach wedi eu breinio yng Ngweinidogion Cymru.Enwi a dod i rym
1.—(1) Enw’r Rheoliadau hyn yw Rheoliadau Adnoddau Dŵr (Rheoli Llygredd Amaethyddol) (Cymru) (Diwygio) (Rhif 2) 2023.
(2) Daw’r Rheoliadau hyn i rym ar 31 Hydref 2023.Diwygio Rheoliadau Adnoddau Dŵr (Rheoli Llygredd Amaethyddol) (Cymru) 2021
2.—(1) Mae Rheoliadau Adnoddau Dŵr (Rheoli Llygredd Amaethyddol) (Cymru) 2021(1) wedi eu diwygio fel a ganlyn.
(2) Yn rheoliad 2(b) (mesurau trosiannol ar gyfer daliadau nad oeddent gynt mewn parth perygl nitradau), yn lle “31 Hydref 2023” rhodder “1 Ionawr 2024”.
(3) Yn rheoliad 4 (dodi tail da byw – y terfyn o ran cyfanswm y nitrogen ar gyfer yr holl ddaliad)—
(a)
ym mharagraff (1) yn lle “y cyfnod perthnasol” rhodder “unrhyw flwyddyn sy’n dechrau ar 1 Ionawr”;
(b)
hepgorer paragraff (4).
(4) Yn rheoliad 36(6) (cofnod o’r nitrogen a gynhyrchwyd gan anifeiliaid ar y daliad)—
(a)
yn y diffiniad o “cyfnod o 12 mis blaenorol”, ym mharagraff (b)—
(i)
yn is-baragraff (i), yn lle “31 Hydref 2023 i 30 Hydref 2024” rhodder “1 Ionawr 2024 i 31 Rhagfyr 2024”, a
(ii)
yn is-baragraff (ii), yn lle “31 Hydref ac sy’n gorffen ar 30 Hydref” rhodder “1 Ionawr and sy’n gorffen 31 Rhagfyr”;
(b)
yn y diffiniad o “dyddiad perthnasol”, ym mharagraff (b), yn lle “28 Chwefror 2025 ac ar gyfer pob blwyddyn ddilynol 28 Chwefror” rhodder “30 Ebrill 2025 ac ar gyfer pob blwyddyn ddilynol 30 Ebrill”.
(1)
O.S. 2021/77 (Cy. 20), a ddiwygiwyd gan O.S. 2022/1305 (Cy. 262) ac O.S. 2023/466 (Cy. 70).Lesley Griffiths
Y Gweinidog Materion Gwledig a Gogledd Cymru, a’r Trefnydd, un o Weinidogion Cymru
6 Hydref 2023NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn diwygio Rheoliadau Adnoddau Dŵr (Rheoli Llygredd Amaethyddol) (Cymru) 2021 (“Rheoliadau 2021”).
Mae rheoliad 2(2) yn diwygio rheoliad 2 o Reoliadau 2021 er mwyn newid y dyddiad gweithredu ar gyfer rheoliadau 4 ac 36 o Reoliadau 2021 o 31 Hydref 2023 i 1 Ionawr 2024 ar gyfer daliadau neu rannau o ddaliadau nad oeddent gynt wedi eu lleoli o fewn parth perygl nitradau (“PPN”).
Mae rheoliad 2(3) yn diwygio rheoliad 4 o Reoliadau 2021 fel bod y terfyn uchaf o 170kg yr hectar o nitrogen mewn tail da byw yn gymwys i bob cyfnod o 12 mis sy’n dechrau â 1 Ionawr ar gyfer daliadau neu rannau o ddaliadau nad oeddent gynt wedi eu lleoli o fewn PPN. Mae hyn yn cyfateb i’r cyfnod o 12 mis sydd eisoes mewn grym ar gyfer daliadau a oedd gynt wedi eu lleoli o fewn PPN.
Mae rheoliad 2(4)(a) yn diwygio’r diffiniad o “cyfnod o 12 mis blaenorol” yn rheoliad 36(6) o Reoliadau 2021 fel bod y cyfnod cadw cofnodion perthnasol yn adlewyrchu’r cyfnod o 12 mis sy’n dechrau ar 1 Ionawr o dan reoliad 4 ar gyfer daliadau neu rannau o ddaliadau nad oeddent gynt wedi eu lleoli o fewn PPN. Mae hefyd yn ei gwneud yn glir mai’r cyfnod cadw cofnodion perthnasol cyntaf ar gyfer meddianwyr daliadau neu rannau o ddaliadau nad oeddent gynt wedi eu lleoli o fewn PPN yw 1 Ionawr 2024 i 31 Rhagfyr 2024.
Mae rheoliad 2(4)(b) yn diwygio’r diffiniad o “dyddiad perthnasol” yn rheoliad 36(6) o Reoliadau 2021 fel bod rhaid i feddianwyr daliadau neu rannau o ddaliadau nad oeddent gynt wedi eu lleoli o fewn PPN gofnodi’r data perthnasol sy’n ofynnol o dan reoliad 36(1) cyn 30 Ebrill 2025 ac 30 Ebrill ar gyfer pob blwyddyn ddilynol.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, lluniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn. Gellir cael copi oddi wrth: Llywodraeth Cymru, Parc Cathays, Caerdydd, CF10 3NQ ac mae wedi ei gyhoeddi ar www.llyw.cymru .