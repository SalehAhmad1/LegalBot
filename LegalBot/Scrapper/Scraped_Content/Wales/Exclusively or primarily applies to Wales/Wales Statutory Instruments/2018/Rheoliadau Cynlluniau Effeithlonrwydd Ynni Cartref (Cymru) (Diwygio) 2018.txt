OFFERYNNAU STATUDOL CYMRU
2018 Rhif 319 (Cy. 60)
ARBED YNNI, CYMRU
Rheoliadau Cynlluniau Effeithlonrwydd Ynni Cartref (Cymru) (Diwygio) 2018
Gwnaed
6 Mawrth 2018
Gosodwyd gerbron Cynulliad Cenedlaethol Cymru
9 Mawrth 2018
Yn dod i rym
1 Ebrill 2018
Mae Gweinidogion Cymru yn gwneud y Rheoliadau a ganlyn drwy arfer y pwerau a roddir i’r Ysgrifennydd Gwladol gan adran 15 o Ddeddf Nawdd Cymdeithasol 1990(1) ac sy’n arferadwy bellach ganddynt hwy o ran Cymru(2).
(1)
1990 p. 27. Diwygiwyd adran 15 gan adran 142 o Ddeddf Grantiau Tai, Adeiladu ac Adfywio 1996 (p. 53).
(2)
Darparodd Gorchymyn Cynulliad Cenedlaethol Cymru (Trosglwyddo Swyddogaethau) 1999 (O.S. 1999/672) fod y swyddogaethau o dan adran 15 i fod yn arferadwy o ran Cymru gan Gynulliad Cenedlaethol Cymru yn gydredol â’r Ysgrifennydd Gwladol ac yn rhydd rhag y gofyniad am gydsyniad y Trysorlys. Yn rhinwedd adran 162 o Ddeddf Llywodraeth Cymru 2006 (p. 32) a pharagraff 30 o Atodlen 11 iddi, mae’r swyddogaethau hynny bellach yn arferadwy gan Weinidogion Cymru o ran Cymru.Enwi, cychwyn a dehongli
1.—(1) Enw’r Rheoliadau hyn yw Rheoliadau Cynlluniau Effeithlonrwydd Ynni Cartref (Cymru) (Diwygio) 2018.
(2) Daw’r Rheoliadau hyn i rym ar 1 Ebrill 2018.
(3) Yn y Rheoliadau hyn, ystyr “y prif Reoliadau” (“the principal Regulations”) yw Rheoliadau Cynlluniau Effeithlonrwydd Ynni Cartref (Cymru) 2011(1).
(1)
O.S. 2011/656 (Cy. 94), fel y’i diwygiwyd gan O.S. 2013/2843 (Cy. 270).Diwygio’r prif Reoliadau
2.  Mae’r prif Reoliadau wedi eu diwygio yn unol â rheoliadau 3 i 6.Diwygio rheoliad 2 (dehongli)
3.  Yn rheoliad 2 (dehongli)—
(a)
yn y diffiniad o “dosbarthiad ased” (“asset rating”), yn lle “Reoliadau Perfformiad Ynni Adeiladau (Tystysgrifau ac Arolygiadau) (Cymru a Lloegr) 2007”, rhodder “Reoliadau Perfformiad Ynni Adeiladau (Cymru a Lloegr) 2012(1)”;
(b)
hepgorer y diffiniad o “cais am grant rhannol” (“partial grant application”).
(1)
O.S. 2012/3118.Diwygio rheoliad 5 (meini prawf cymhwystra)
4.  Yn rheoliad 5 (meini prawf cymhwystra)—
(a)
ym mharagraff (2)(c), yn lle “38” rhodder “54”;
(b)
ar ôl paragraff (2) mewnosoder—
“(3A) Ni chaniateir gwneud cais gweithfeydd mewn cysylltiad ag annedd pan fo—
(a)
cais gweithfeydd wedi ei wneud yn flaenorol mewn cysylltiad â’r un annedd;
(b)
y cais wedi ei gymeradwyo;
(c)
gwneud y gweithfeydd mewn perthynas â’r cais hwnnw wedi ei gwblhau.”;
(c)
hepgorer paragraff (3).Diwygio rheoliad 6 (y dibenion y caniateir cymeradwyo grant ar eu cyfer)
5.  Yn rheoliad 6(1) (y dibenion y caniateir cymeradwyo grant ar eu cyfer), ar ôl is-baragraff (j), mewnosoder—
“(ja)
darparu bylbiau golau rhad-ar-ynni;”.Diwygio rheoliad 7 (uchafswm y grant)
6.  Yn rheoliad 7 (uchafswm y grant)—
(a)
ar ôl paragraff (2)(b) hepgorer “ac”;
(b)
ar ôl paragraff (2)(b) mewnosoder—
“(ba)
gan gyfeirio at ddosbarthiad ased annedd; a
(bb)
gan gyfeirio at a yw annedd wedi ei chysylltu â’r rhwydwaith nwy ai peidio.”;
(c)
hepgorer paragraff (2)(c).Darpariaethau trosiannol
7.  Mae’r prif Reoliadau, fel y maent mewn grym yn union cyn y dyddiad y daw’r Rheoliadau hyn i rym, yn parhau i fod yn gymwys ar y dyddiad hwnnw ac ar ôl y dyddiad hwnnw mewn perthynas â chais gweithfeydd neu gais am grant rhannol a wnaed ac a gymeradwywyd cyn y dyddiad hwnnw.Lesley Griffiths
Ysgrifennydd y Cabinet dros Ynni, Cynllunio a Materion Gwledig, un o Weinidogion Cymru
6 Mawrth 2018NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn diwygio Rheoliadau Cynlluniau Effeithlonrwydd Ynni Cartref (Cymru) 2011 (O.S. 2011/656 (Cy. 94)) (“y prif Reoliadau”).
Mae rheoliad 3 yn diweddaru’r rhestr o ddiffiniadau yn y prif Reoliadau. Mae’n diweddaru ystyr “dosbarthiad ased” ac yn dileu’r diffiniad o “cais am grant rhannol”.
Mae rheoliad 4 yn diweddaru’r meini prawf cymhwystra o dan y prif Reoliadau. Mae’n dileu’r ddarpariaeth ar gyfer ceisiadau am grant rhannol, yn diweddaru’r dosbarthiad ased gofynnol y mae’n rhaid i annedd ei gael i fod yn gymwys am gais gweithfeydd ac yn darparu na fydd annedd lle y cyflawnwyd gwaith yn flaenorol mewn perthynas â chais gweithfeydd yn gymwys i wneud ceisiadau pellach.
Mae rheoliad 5 yn darparu ar gyfer darparu bylbiau golau rhad-ar-ynni o dan y prif Reoliadau.
Mae rheoliad 6 yn diweddaru’r fethodoleg a ddefnyddir gan Weinidogion Cymru i bennu uchafsymiau grantiau o dan y prif Reoliadau.
Mae rheoliad 7 yn darparu ar gyfer darpariaeth drosiannol mewn cysylltiad â cheisiadau sy’n mynd rhagddynt a gymeradwywyd cyn i’r Rheoliadau hyn ddod i rym.
Ystyriwyd Cod Ymarfer Gweinidogion Cymru ar gynnal asesiadau effaith rheoleiddiol mewn perthynas â’r Rheoliadau hyn. Lluniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn. Gellir cael copi oddi wrth: Llywodraeth Cymru, Parc Cathays, Caerdydd, CF10 3NQ ac mae wedi ei gyhoeddi ar www.llyw.cymru.