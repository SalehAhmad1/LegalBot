OFFERYNNAU STATUDOL CYMRU
2020 Rhif 286 (Cy. 65)
GOFAL CYMDEITHASOL, CYMRU
Rheoliadau Gofal Cymdeithasol Cymru (Pennu Gweithwyr Gofal Cymdeithasol) (Cofrestru) (Diwygio) 2020
Made
11 Mawrth 2020
Coming into force
1 Ebrill 2020
Mae Gweinidogion Cymru, drwy arfer y pwerau a roddir iddynt gan adran 80(1)(b) o Ddeddf Rheoleiddio ac Arolygu Gofal Cymdeithasol (Cymru) 2016(1), yn gwneud y Rheoliadau a ganlyn.
Yn unol ag adran 187(2)(n) o’r Ddeddf honno, gosodwyd drafft o’r offeryn hwn gerbron Cynulliad Cenedlaethol Cymru ac fe’i cymeradwywyd ganddo drwy benderfyniad.
(1)
2016 dccc 2.Enwi, cychwyn a dehongli
1.—(1) Enw’r Rheoliadau hyn yw Rheoliadau Gofal Cymdeithasol Cymru (Pennu Gweithwyr Gofal Cymdeithasol) (Cofrestru) (Diwygio) 2020.
(2) Daw’r Rheoliadau hyn i rym ar 1 Ebrill 2020.
(3) Yn y Rheoliadau hyn, ystyr “Rheoliadau 2016” yw Rheoliadau Gofal Cymdeithasol Cymru (Pennu Gweithwyr Gofal Cymdeithasol) (Cofrestru) 2016(1).
(1)
O.S. 2016/1235 (Cy. 293), a ddiwygiwyd gan O.S. 2018/192 (Cy. 43).Diwygio Rheoliadau 2016
2.—(1) Mae Rheoliadau 2016 wedi eu diwygio fel a ganlyn.
(2) Yn rheoliad 2 (dehongli), yn y lle priodol mewnosoder—
“mae i “cyflogaeth” yr un ystyr ag a roddir i “employment” yn adran 230(5) o Ddeddf Hawliau Cyflogaeth 1996(1) ac mae’n cynnwys unigolion sydd wedi eu cyflogi pa un ai fel cyflogai neu fel gweithiwr;”;
“mae i “gwasanaeth canolfan breswyl i deuluoedd” (“residential family centre service”) yr un ystyr ag a roddir yn adran 2(1)(c) o’r Ddeddf a pharagraff 3 o Atodlen 1 iddi, yn ddarostyngedig i reoliad 4 o Reoliadau 2017;”;
“mae i “gwasanaeth cartref gofal” (“care home service”) yr un ystyr ag a roddir yn adran 2(1)(a) o’r Ddeddf a pharagraff 1 o Atodlen 1 iddi, yn ddarostyngedig i reoliad 2 o Reoliadau 2017;”.
(3) Yn rheoliad 3 (pennu gweithwyr gofal cymdeithasol)—
(a)
ym mharagraff (2)—
(i)
yn lle is-baragraff (b) rhodder—
“(b)
sydd, yn ystod eu cyflogaeth gyda darparwr gwasanaeth, yn darparu gofal a chymorth i unrhyw berson yng Nghymru mewn cysylltiad—
(i)
â gwasanaeth cartref gofal a ddarperir yn gyfan gwbl neu’n bennaf i oedolion,
(ii)
â gwasanaeth cartref gofal a ddarperir yn gyfan gwbl neu’n bennaf i blant,
(iii)
â gwasanaeth llety diogel o fewn ystyr paragraff 2 o Atodlen 1 i’r Ddeddf,
(iv)
â gwasanaeth cymorth cartref er mwyn darparu gofal a chymorth i berson y cyfeirir ato ym mharagraff 8(1) o Atodlen 1 i’r Ddeddf, neu
(v)
â gwasanaeth canolfan breswyl i deuluoedd,
a ddarperir gan y darparwr hwnnw;”;
(ii)
ar ôl is-baragraff (b) fel y’i hamnewidir gan y Rheoliadau hyn mewnosoder—
“(bb)
sydd, o dan gontract am wasanaethau, yn darparu gofal a chymorth i unrhyw berson yng Nghymru mewn cysylltiad—
(i)
â gwasanaeth cartref gofal a ddarperir yn gyfan gwbl neu’n bennaf i oedolion,
(ii)
â gwasanaeth cartref gofal a ddarperir yn gyfan gwbl neu’n bennaf i blant,
(iii)
â gwasanaeth llety diogel o fewn ystyr paragraff 2 o Atodlen 1 i’r Ddeddf,
(iv)
â gwasanaeth cymorth cartref er mwyn darparu gofal a chymorth i berson y cyfeirir ato ym mharagraff 8(1) o Atodlen 1 i’r Ddeddf, neu
(v)
â gwasanaeth canolfan breswyl i deuluoedd,
a ddarperir gan ddarparwr gwasanaeth;”;
(iii)
hepgorer is-baragraff (d);
(b)
hepgorer paragraff (3).
(1)
1996 p. 18.Julie Morgan
Y Dirprwy Weinidog Iechyd a Gwasanaethau Cymdeithasol o dan awdurdod y Gweinidog Iechyd a Gwasanaethau Cymdeithasol, un o Weinidogion Cymru
11 Mawrth 2020NODYN ESBONIADOL
(Nid ywʼr nodyn hwn yn rhan oʼr Rheoliadau)
Mae adran 80(1)(a) a (b) o Ddeddf Rheoleiddio ac Arolygu Gofal Cymdeithasol (Cymru) 2016 (“y Ddeddf”) yn ei gwneud yn ofynnol i Ofal Cymdeithasol Cymru gadw cofrestr o weithwyr cymdeithasol a gweithwyr gofal cymdeithasol o unrhyw ddisgrifiad arall a bennir gan Weinidogion Cymru mewn rheoliadau.
Mae Rheoliadau Gofal Cymdeithasol Cymru (Pennu Gweithwyr Gofal Cymdeithasol) (Cofrestru) 2016 (“Rheoliadau 2016”) yn pennu’r disgrifiadau o weithwyr gofal cymdeithasol y mae rhaid cadw cofrestr ar eu cyfer.
Mae’r Rheoliadau hyn yn diwygio rheoliad 3 o Reoliadau 2016 drwy amnewid paragraff (2)(b) a mewnosod paragraff newydd (2)(bb) i ddarparu bod rhaid i Ofal Cymdeithasol Cymru gadw cofrestr o unigolion sydd wedi eu cyflogi (pa un ai fel cyflogai neu fel gweithiwr), neu sydd wedi eu cymryd ymlaen o dan gontract am wasanaethau i ddarparu gofal a chymorth mewn cysylltiad â gwasanaeth cartref gofal a ddarperir yn gyfan gwbl neu’n bennaf i oedolion, gwasanaeth cartref gofal a ddarperir yn gyfan gwbl neu’n bennaf i blant, gwasanaeth llety diogel, gwasanaeth cymorth cartref neu wasanaeth canolfan breswyl i deuluoedd.
Caiff y gofyniad i Ofal Cymdeithasol Cymru gadw cofrestr o unigolion sydd wedi eu cyflogi neu sydd wedi eu cymryd ymlaen o dan gontract am wasanaethau mewn cysylltiad â gwasanaeth cartref gofal a ddarperir yn gyfan gwbl neu’n bennaf i oedolion a gwasanaethau canolfannau preswyl i deuluoedd ei ychwanegu gan y Rheoliadau hyn.
Caiff y gofyniad i Ofal Cymdeithasol Cymru gadw cofrestr o unigolion mewn cysylltiad â gwasanaeth cartref gofal a ddarperir yn gyfan gwbl neu’n bennaf i blant, a gwasanaeth llety diogel, ei estyn gan y Rheoliadau hyn i’w gwneud yn ofynnol cofrestru unigolion sydd wedi eu cymryd ymlaen o dan gontract am wasanaethau (gan gynnwys gweithwyr asiantaeth) yn ychwanegol at unigolion sydd wedi eu cyflogi gan y darparwr gwasanaeth.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas âʼr Rheoliadau hyn. O ganlyniad, lluniwyd asesiad effaith rheoleiddiol oʼr costau aʼr manteision syʼn debygol o ddeillio o gydymffurfio âʼr Rheoliadau hyn. Gellir cael copi oddi wrth: Yr Adran Iechyd a Gwasanaethau Cymdeithasol, Llywodraeth Cymru, Parc Cathays, Caerdydd, CF10 3NQ.