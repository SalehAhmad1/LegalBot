OFFERYNNAU STATUDOL CYMRU
2020 Rhif 473 (Cy. 109)
AMAETHYDDIAETH, CYMRU
Rheoliadau’r Polisi Amaethyddol Cyffredin (Taliadau i Ffermwyr) (Coronafeirws) (Cymru) 2020
Gwnaed
29 Ebrill 2020
Yn dod i rym
30 Ebrill 2020
Gosodwyd gerbron Cynulliad Cenedlaethol Cymru 30 Ebrill 2020
Mae Gweinidogion Cymru wedi eu dynodi(1) at ddibenion adran 2(2) o Ddeddf y Cymunedau Ewropeaidd 1972(2) mewn perthynas â’r polisi amaethyddol cyffredin, ac yn gwneud y Rheoliadau hyn drwy arfer y pwerau a roddir gan yr adran honno a thrwy arfer y pwerau a roddir iddynt gan Erthygl 78(b) o Reoliad (EU) Rhif 1306/2013 Senedd Ewrop a’r Cyngor dyddiedig 17 Rhagfyr 2013 ar ariannu, rheoli a monitro’r polisi amaethyddol cyffredin(3), ac Erthygl 34(5) o Reoliad (EU) Rhif 1307/2013 Senedd Ewrop a’r Cyngor dyddiedig 17 Rhagfyr 2013 sy’n sefydlu rheolau ar gyfer taliadau uniongyrchol i ffermwyr o dan gynlluniau cymorth o fewn fframwaith y polisi amaethyddol cyffredin(4), yn gwneud y Rheoliadau a ganlyn.
(1)
O.S. 2010/2690.
(2)
1972 p. 68. Mae Deddf y Cymunedau Ewropeaidd 1972 (“Deddf 1972”) wedi ei diddymu gan adran 1 o Ddeddf yr Undeb Ewropeaidd (Ymadael) 2018 (p. 16) (“Deddf 2018”) gan gael effaith o’r diwrnod ymadael (“exit day”). Mae “exit day” wedi ei ddiffinio yn adran 20 o Ddeddf 2018 fel 31 Ionawr 2020 am 11pm. Er gwaethaf y diddymiad hwnnw mae Deddf 1972 yn parhau i gael effaith gydag addasiadau hyd ddiwrnod cwblhau’r cyfnod gweithredu (“IP completion day”), yn rhinwedd adran 1A o Ddeddf 2018. Mewnosodwyd adran 1A gan adran 1 o Ddeddf yr Undeb Ewropeaidd (Y Cytundeb Ymadael) 2020 (p. 1) (“Deddf 2020”). Mae “IP completion day” wedi ei ddiffinio yn adran 1A fel 31 Rhagfyr 2020 am 11pm (yr ystyr a roddir yn adran 39 o Ddeddf 2020). Diwygiwyd adran 2(2) o Ddeddf 1972 yn flaenorol gan adran 27(1) o Ddeddf Diwygio Deddfwriaethol a Rheoleiddiol 2006 (p. 51) a chan adran 3(3) o Ddeddf yr Undeb Ewropeaidd (Diwygio) 2008 (p. 7) a Rhan 1 o’r Atodlen iddi.
(3)
Rheoliad (EU) Rhif 1306/2013 Senedd Ewrop a’r Cyngor dyddiedig 17 Rhagfyr 2013 ar ariannu, rheoli a monitro’r polisi amaethyddol cyffredin ac sy’n diddymu Rheoliadau’r Cyngor (EEC) Rhif 352/78, (EC) Rhif 165/94, (EC) Rhif 2799/98, (EC) Rhif 814/2000, (EC) Rhif 1290/2005 ac (EC) Rhif 485/2008 (OJ Rhif L 347, 20.12.2013, t. 549). I’r graddau y mae’n ymwneud â chynlluniau taliadau uniongyrchol y PAC ar gyfer blwyddyn hawlio 2020, mae Rheoliad (EU) Rhif 1306/2013 wedi ei ymgorffori mewn cyfraith ddomestig yn rhinwedd adran 1 o Ddeddf Taliadau Uniongyrchol i Ffermwyr (Parhad Deddfwriaethol) 2020 (p. 2) (gweler y troednodyn ar gyfer Rheoliad (EU) Rhif 1307/2013 isod am drafodaeth ynghylch sut y mae’r cynllun taliadau uniongyrchol ar gyfer blwyddyn hawlio 2020 wedi ei ymgorffori mewn deddfwriaeth ddomestig). Mae Erthygl 78(b) o Reoliad (EU) Rhif 1306/2013 wedi ei diwygio gan reoliad 7(16)(b) o Reoliadau Ariannu, Rheoli a Monitro Taliadau Uniongyrchol i Ffermwyr (Diwygio) 2020 (O.S. 2020/90). Yn benodol, mae’r swyddogaeth yn Erthygl 78(b) wedi ei diwygio fel ei bod yn arferadwy gan Weinidogion Cymru (gweler Erthygl 2(1)(k) ac (m) o Reoliad (EU) Rhif 1306/2013 am y diffiniadau o “relevant authority” ac “appropriate authority”). Mae diwygiadau eraill i Reoliad (EU) Rhif 1306/2013 ond nid ydynt yn berthnasol i’r Rheoliadau hyn.
(4)
Rheoliad (EU) Rhif 1307/2013 Senedd Ewrop a’r Cyngor dyddiedig 17 Rhagfyr 2013 sy’n sefydlu rheolau ar gyfer taliadau uniongyrchol i ffermwyr o dan gynlluniau cymorth o fewn fframwaith y polisi amaethyddol cyffredin ac yn diddymu Rheoliad y Cyngor (EC) Rhif 637/2008 a Rheoliad y Cyngor (EC) Rhif 73/2009 (OJ Rhif L 347, 20.12.2013, t. 608). Mae Rheoliad (EU) Rhif 1307/2013 wedi ei ymgorffori mewn cyfraith ddomestig gan adran 1 o Ddeddf Taliadau Uniongyrchol i Ffermwyr (Parhad Deddfwriaethol) 2020 (p. 2), ond dim ond ar gyfer blwyddyn hawlio 2020 (gweler adran 1(2)(a) o’r Ddeddf honno ac adran 1(7) o’r Ddeddf honno am y diffiniad o “claim year”). Mae Deddf Taliadau Uniongyrchol i Ffermwyr (Parhad Deddfwriaethol) 2020 yn darparu’r sail gyfreithiol ar gyfer parhau i dalu taliadau uniongyrchol i ffermwyr ar gyfer blwyddyn hawlio 2020 (roedd Erthygl 137 o’r Cytundeb ar Ymadawiad Teyrnas Unedig Prydain Fawr a Gogledd Iwerddon â’r Undeb Ewropeaidd (19 Hydref 2019) yn darparu nad yw Rheoliad (EU) Rhif 1307/2013 yn gymwys i’r DU ar gyfer blwyddyn hawlio 2020). Mae Erthygl 34(5) o Reoliad (EU) Rhif 1307/2013 wedi ei diwygio gan reoliad 5 o Reoliadau Rheolau ar gyfer Taliadau Uniongyrchol i Ffermwyr (Diwygio) 2020 (O.S. 2020/91). Mae’r diwygiadau a wneir gan y Rheoliadau yn ymdrin ag unrhyw fethiant yn Rheoliad (EU) Rhif 1307/2013 i weithredu’n effeithiol a diffygion eraill sy’n deillio o ymadawiad y DU â’r Undeb Ewropeaidd. Yn benodol, mae’r Rheoliadau yn diwygio Erthygl 34(5) o Reoliad (EU) Rhif 1307/2013 fel bod y pŵer i osod y rheolau sy’n llywodraethu hysbysiadau gan ffermwyr ynghylch trosglwyddiadau hawliau yn arferadwy gan Weinidogion Cymru (gweler Erthygl 4(1)(r) ac (s) o Reoliad (EU) Rhif 1307/2013 am y diffiniadau o “relevant authority” ac “appropriate authority”). Mae diwygiadau eraill i Reoliad (EU) Rhif 1307/2013 ond nid ydynt yn berthnasol i’r Rheoliadau hyn.Enwi, cychwyn, cymhwyso a dehongli
1.—(1) Enw’r Rheoliadau hyn yw Rheoliadau’r Polisi Amaethyddol Cyffredin (Taliadau i Ffermwyr) (Coronafeirws) (Cymru) 2020.
(2) Daw’r Rheoliadau hyn i rym ar 30 Ebrill 2020.
(3) Mae’r Rheoliadau hyn yn gymwys o ran Cymru.
(4) Yn y Rheoliadau hyn, mae “blwyddyn hawlio 2020” i’w ddehongli yn unol ag adran 1(7) o Ddeddf Taliadau Uniongyrchol i Ffermwyr (Parhad Deddfwriaethol) 2020(1).
(1)
2020 p. 2.Diwygio Rheoliad Gweithredu’r Comisiwn (EU) Rhif 809/2014
2.  At ddibenion blwyddyn hawlio 2020, mae Rheoliad Gweithredu’r Comisiwn (EU) Rhif 809/2014 dyddiedig 17 Gorffennaf 2014 sy’n gosod rheolau ar gyfer cymhwyso Rheoliad (EU) Rhif 1306/2013 Senedd Ewrop a’r Cyngor o ran y system weinyddu a rheoli integredig, mesurau datblygu gwledig a thrawsgydymffurfio(1) yn gymwys fel pe bai—
(a)
yn Erthygl 13(1), “15 June 2020” wedi ei roi yn lle “15 May each year”;
(b)
yn Erthygl 15(2), “30 June 2020” wedi ei roi yn lle “31 May of the year concerned”;
(c)
yn Erthygl 22(1), “15 June 2020” wedi ei roi yn lle “15 May of the relevant calendar year”.
(1)
Rheoliad Gweithredu’r Comisiwn (EU) Rhif 809/2014 dyddiedig 17 Gorffennaf 2014 sy’n gosod rheolau ar gyfer cymhwyso Rheoliad (EU) Rhif 1306/2013 Senedd Ewrop a’r Cyngor o ran y system weinyddu a rheoli integredig, mesurau datblygu gwledig a thrawsgydymffurfio (OJ Rhif L 227, 31.7.2014, t. 69). I’r graddau y mae’n ymwneud â’r cynlluniau taliadau uniongyrchol ar gyfer blwyddyn hawlio 2020, mae Rheoliad Gweithredu’r Comisiwn (EU) Rhif 809/2014 wedi ei ymgorffori mewn cyfraith ddomestig yn rhinwedd adran 1 o Ddeddf Taliadau Uniongyrchol i Ffermwyr (Parhad Deddfwriaethol) 2020 (gweler y troednodyn ar gyfer Rheoliad (EU) Rhif 1307/2013 uchod am drafodaeth ynghylch sut y mae’r cynllun taliadau uniongyrchol ar gyfer blwyddyn hawlio 2020 wedi ei ymgorffori mewn deddfwriaeth ddomestig). Mae Rheoliad Gweithredu’r Comisiwn (EU) Rhif 809/2014 wedi ei ddiwygio gan reoliad 14 o Reoliadau Ariannu, Rheoli a Monitro Taliadau Uniongyrchol i Ffermwyr (Diwygio) 2020 (O.S. 2020/90). Mae offerynnau diwygio eraill, ond nid yw’r un ohonynt yn berthnasol.Diwygio Rheoliad Gweithredu’r Comisiwn (EU) Rhif 641/2014
3.  At ddibenion blwyddyn hawlio 2020, mae Erthygl 8(1) o Reoliad Gweithredu’r Comisiwn (EU) Rhif 641/2014 dyddiedig 16 Mehefin 2014 sy’n gosod rheolau ar gyfer cymhwyso Rheoliad (EU) Rhif 1307/2013 Senedd Ewrop a’r Cyngor sy’n sefydlu rheolau ar gyfer taliadau uniongyrchol i ffermwyr o dan gynlluniau cymorth o fewn fframwaith y polisi amaethyddol cyffredin(1) yn gymwys fel pe bai’r geiriau “prior to exit day” wedi eu hepgor.
(1)
Rheoliad Gweithredu’r Comisiwn (EU) Rhif 641/2014 dyddiedig 16 Mehefin 2014 sy’n gosod rheolau ar gyfer cymhwyso Rheoliad (EU) Rhif 1307/2013 Senedd Ewrop a’r Cyngor sy’n sefydlu rheolau ar gyfer taliadau uniongyrchol i ffermwyr o dan gynlluniau cymorth o fewn fframwaith y polisi amaethyddol cyffredin (OJ Rhif L 181, 20.6.2014, t. 74). Mae Rheoliad Gweithredu’r Comisiwn (EU) Rhif 641/2014 wedi ei ymgorffori mewn cyfraith ddomestig gan adran 1 o Ddeddf Taliadau Uniongyrchol i Ffermwyr (Parhad Deddfwriaethol) 2020 ond dim ond mewn perthynas â blwyddyn hawlio 2020 (gweler y troednodyn ar gyfer Rheoliad (EU) Rhif 1307/2013 uchod am drafodaeth ynghylch sut y mae’r cynllun taliadau uniongyrchol ar gyfer blwyddyn hawlio 2020 wedi ei ymgorffori mewn deddfwriaeth ddomestig). Mae Erthygl 8 o Reoliad Gweithredu’r Comisiwn (EU) Rhif 641/2014 wedi ei diwygio gan reoliad 21 o Reoliadau Rheolau ar gyfer Taliadau Uniongyrchol i Ffermwyr (Diwygio) 2020 (O.S. 2020/91).Diwygio Rheoliadau’r Polisi Amaethyddol Cyffredin (System Integredig Gweinyddu a Rheoli a Gorfodi a Thrawsgydymffurfio) (Cymru) 2014
4.  At ddibenion blwyddyn hawlio 2020, mae rheoliad 3(1) o Reoliadau’r Polisi Amaethyddol Cyffredin (System Integredig Gweinyddu a Rheoli a Gorfodi a Thrawsgydymffurfio) (Cymru) 2014(1) yn gymwys fel pe bai “15 Mehefin 2020” wedi ei roi yn lle “15 Mai” yn y ddau le y mae’n digwydd.
(1)
O.S. 2014/3223 (Cy. 328), y ceir diwygiadau iddo nad ydynt yn berthnasol i’r Rheoliadau hyn.Diwygio Rheoliadau Cynllun Taliad Sylfaenol a Chynlluniau Cymorth y Polisi Amaethyddol Cyffredin (Cymru) 2015
5.  At ddibenion blwyddyn hawlio 2020, mae Rheoliadau Cynllun Taliad Sylfaenol a Chynlluniau Cymorth y Polisi Amaethyddol Cyffredin (Cymru) 2015(1) yn gymwys fel pe bai—
(a)
yn rheoliad 10(1), “15 Mehefin 2020” wedi ei roi yn lle “15 Mai yn y flwyddyn galendr berthnasol”;
(b)
yn rheoliad 11(3), “2019 a 15 Mai 2020” wedi ei roi yn lle’r geiriau o “yn y flwyddyn galendr flaenorol” hyd at y diwedd.
(1)
O.S. 2015/1252 (Cy. 84), y ceir diwygiadau iddo nad ydynt yn berthnasol i’r Rheoliadau hyn.Lesley Griffiths
Gweinidog yr Amgylchedd, Ynni a Materion Gwledig, un o Weinidogion Cymru
29 Ebrill 2020NODYN ESBONIADOL
(Nid yw’r nodyn hwn yn rhan o’r Rheoliadau)
Mae rheoliad 2 yn addasu cymhwysiad Rheoliad Gweithredu’r Comisiwn (EU) Rhif 809/2014 (“Rheoliad 809/2014”) sy’n gosod rheolau ar gyfer cymhwyso Rheoliad (EU) Rhif 1306/2013 o ran y system weinyddu a rheoli integredig, mesurau datblygu gwledig a thrawsgydymffurfio ar gyfer blwyddyn hawlio 2020.
Mae Erthygl 13 o Reoliad 809/2014 yn nodi’r dyddiad terfynol ar gyfer cyflwyno’r cais sengl, ceisiadau am gymorth a hawliadau am daliadau. Mae rheoliad 2(a) yn addasu Erthygl 13(1) fel bod y dyddiad cau ar gyfer blwyddyn hawlio 2020 yn cael ei estyn o 15 Mai 2020 i 15 Mehefin 2020.
Mae rheoliad 2(b) yn addasu Erthygl 15(2) er mwn estyn y dyddiad cau ar gyfer gwneud diwygiadau i gais sengl neu hawliad am daliad o 31 Mai 2020 i 30 Mehefin 2020.
Mae rheoliad 2(c) yn addasu Erthygl 22(1) fel bod y dyddiad terfynol ar gyfer cyflwyno cais am ddyraniad o hawliau i daliadau neu am gynyddu eu gwerth yn cyd-fynd â’r dyddiadau cau diwygiedig. Caiff hwn ei estyn o 15 Mai 2020 i 15 Mehefin 2020.
Mae rheoliad 3 yn addasu cymhwysiad Erthygl 8(1) o Reoliad Gweithredu’r Comisiwn (EU) Rhif 641/2014 sy’n gosod rheolau ar gyfer cymhwyso Rheoliad (EU) Rhif 1307/2013 sy’n sefydlu rheolau ar gyfer taliadau uniongyrchol i ffermwyr o dan gynlluniau cymorth o fewn fframwaith y polisi amaethyddol cyffredin. Mae’r addasiad hwn yn cael gwared ar y cyfeiriad at y diwrnod ymadael.
Mae rheoliad 4 yn addasu Rheoliadau’r Polisi Amaethyddol Cyffredin (System Integredig Gweinyddu a Rheoli a Gorfodi a Thrawsgydymffurfio) (Cymru) 2014 (“Rheoliadau 2014”) ar gyfer blwyddyn hawlio 2020. Mae rheoliad 3(1) o Reoliadau 2014 yn cael ei addasu er mwyn estyn y dyddiad cau ar gyfer cyflwyno cais sengl, cais am gymorth neu hawliad am daliad i Weinidogion Cymru o 15 Mai 2020 i 15 Mehefin 2020.
Mae rheoliad 5 yn addasu Rheoliadau Cynllun Taliad Sylfaenol a Chynlluniau Cymorth y Polisi Amaethyddol Cyffredin (Cymru) 2015 (“Rheoliadau 2015”) ar gyfer blwyddyn hawlio 2020. Mae Rheoliadau 2015 yn gwneud darpariaethau mewn perthynas â gweinyddu Rheoliad (EU) Rhif 1307/2013.
Mae rheoliad 5(a) yn addasu rheoliad 10(1) o Reoliadau 2015 fel bod y dyddiad cau ar gyfer ceisiadau am ddyraniad o hawliau i daliadau o dan y cynllun taliad sylfaenol yn cyd-fynd â’r dyddiadau diwygiedig yn Rheoliad 809/2014.
Mae rheoliad 5(b) yn addasu rheoliad 11(3) o Reoliadau 2015 fel bod y dyddiad cau y mae rhaid i drosglwyddwr yr hawliau i daliadau hysbysu Gweinidogion Cymru am y trosglwyddiad yn cael ei estyn o 30 Ebrill 2020 i 15 Mai 2020.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, ystyriwyd nad oedd yn angenrheidiol cynnal asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn.