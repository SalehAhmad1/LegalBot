OFFERYNNAU STATUDOL CYMRU
2020 Rhif 470 (Cy. 108)
AMAETHYDDIAETH, CYMRU
Rheoliadau Taliadau Uniongyrchol i Ffermwyr (Rhanddirymiad Tyfu Amrywiaeth o Gnydau) (Cymru) 2020
Cymeradwywyd gan Senedd Cymru
Gwnaed
28 Ebrill 2020
Gosodwyd gerbron Cynulliad Cenedlaethol Cymru
29 Ebrill 2020
Yn dod i rym
30 Ebrill 2020
Mae Gweinidogion Cymru, drwy arfer y pwerau a roddir iddynt gan Erthyglau 69(1) a 70(4) o Reoliad (EU) Rhif 1307/2013 Senedd Ewrop a’r Cyngor dyddiedig 17 Rhagfyr 2013 sy’n sefydlu rheolau ar gyfer taliadau uniongyrchol i ffermwyr o dan gynlluniau cymorth o fewn fframwaith y polisi amaethyddol cyffredin(1), yn gwneud y Rheoliadau a ganlyn.
Mae Gweinidogion Cymru yn ystyried ei bod yn angenrheidiol, er mwyn datrys problemau sy’n deillio o lifogydd yng Nghymru, rhanddirymu’r darpariaethau yn y Rheoliad hwnnw ar gyfer blwyddyn hawlio 2020 mewn cysylltiad â’r gofynion o ran tyfu amrywiaeth o gnydau, a bod cyfiawnhad dros wneud hynny, ac mae rhychwant a chyfnod y rhanddirymiad hwnnw, ym marn Gweinidogion Cymru, yn hollol angenrheidiol.
(1)
Rheoliad (EU) Rhif 1307/2013 Senedd Ewrop a’r Cyngor dyddiedig 17 Rhagfyr 2013 sy’n sefydlu rheolau ar gyfer taliadau uniongyrchol i ffermwyr o dan gynlluniau cymorth o fewn fframwaith y polisi amaethyddol cyffredin ac sy’n diddymu Rheoliad y Cyngor (EC) Rhif 637/2008 a Rheoliad y Cyngor (EC) Rhif 73/2009 (OJ Rhif L 347, 20.12.2013, t. 608). Mae Rheoliad (EU) Rhif 1307/2013 wedi ei ymgorffori mewn cyfraith ddomestig yn rhinwedd adran 1 o Ddeddf Taliadau Uniongyrchol i Ffermwyr (Parhad Deddfwriaethol) 2020 (p. 2) ond dim ond ar gyfer blwyddyn hawlio 2020 (gweler adran 1(2)(a) o’r Ddeddf honno ac adran 1(7) o’r Ddeddf honno am y diffiniad o “claim year”). Roedd y Ddeddf hefyd yn ymgorffori deddfwriaeth arall yr UE sy’n ymwneud â chynllun taliadau uniongyrchol y PAC ond nid yw’n berthnasol i’r Rheoliadau hyn. Mae Deddf Taliadau Uniongyrchol i Ffermwyr (Parhad Deddfwriaethol) 2020 yn darparu’r sail gyfreithiol ar gyfer parhau i dalu taliadau uniongyrchol i ffermwyr ar gyfer blwyddyn hawlio 2020 (roedd Erthygl 137 o’r Cytundeb ar Ymadawiad Teyrnas Unedig Prydain Fawr a Gogledd Iwerddon â’r Undeb Ewropeaidd (19 Hydref 2019) yn darparu nad yw Rheoliad (EU) Rhif 1307/2013 yn gymwys i’r DU ar gyfer blwyddyn hawlio 2020). Mae Rheoliad (EU) Rhif 1307/2013 wedi ei ddiwygio gan reoliadau 2, 3(4) a 7 o Reoliadau Rheolau ar gyfer Taliadau Uniongyrchol i Ffermwyr (Diwygio) 2020 (O.S. 2020/91). Mae’r diwygiadau a wneir gan y Rheoliadau yn ymdrin ag unrhyw fethiant yn Rheoliad (EU) Rhif 1307/2013 i weithredu’n effeithiol a diffygion eraill sy’n codi o ymadawiad y DU â’r Undeb Ewropeaidd. Yn benodol, mae’r Rheoliadau yn diwygio Erthygl 69(1) o Reoliad (EU) Rhif 1307/2013 fel bod y pŵer i wneud rhanddirymiadau yn arferadwy gan Weinidogion Cymru (gweler Erthygl 4(1)(r) ac (s) o Reoliad (EU) Rhif 1307/2013 am y diffiniadau o “relevant authority” ac “appropriate authority”). Mae diwygiadau eraill i Reoliad (EU) Rhif 1307/2013 ond nid ydynt yn berthnasol i’r Rheoliadau hyn.Enwi, cychwyn, cymhwyso a dehongli
1.—(1) Enw’r Rheoliadau hyn yw Rheoliadau Taliadau Uniongyrchol i Ffermwyr (Rhanddirymiad Tyfu Amrywiaeth o Gnydau) (Cymru) 2020.
(2) Daw’r Rheoliadau hyn i rym ar 30 Ebrill 2020.
(3) Mae’r Rheoliadau hyn yn gymwys o ran Cymru.
(4) Yn y Rheoliadau hyn, ystyr “Rheoliad (EU) Rhif 1307/2013” yw Rheoliad (EU) Rhif 1307/2013 Senedd Ewrop a’r Cyngor dyddiedig 17 Rhagfyr 2013 sy’n sefydlu rheolau ar gyfer taliadau uniongyrchol i ffermwyr o dan gynlluniau cymorth o fewn fframwaith y polisi amaethyddol cyffredin ac sy’n diddymu Rheoliad y Cyngor (EC) Rhif 637/2008 a Rheoliad y Cyngor (EC) Rhif 73/2009 (OJ Rhif L 347, 20.12.2013, t. 608), fel y mae’n ffurfio rhan o gyfraith ddomestig yn rhinwedd adran 1 o Ddeddf Taliadau Uniongyrchol i Ffermwyr (Parhad Deddfwriaethol) 2020(1).
(5) Mae i’r ymadroddion a ddefnyddir yn y Rheoliadau hyn yr un ystyr ag sydd i’r ymadroddion Saesneg cyfatebol yn Rheoliad (EU) Rhif 1307/2013.
(1)
2020 p. 2.Rhanddirymu’r gofynion o ran tyfu amrywiaeth o gnydau
2.  At ddibenion Erthygl 43(1) (taliadau uniongyrchol: gofyniad i gydymffurfio ag arferion amaethyddol sy’n llesol i’r hinsawdd a’r amgylchedd) o Reoliad (EU) Rhif 1307/2013—
(a)
nid yw’r darpariaethau a ganlyn yn Rheoliad (EU) Rhif 1307/2013 yn cael effaith mewn cysylltiad â hectarau cymwys yng Nghymru—
(i)
Erthygl 43(2)(a) (tyfu amrywiaeth o gnydau fel un o’r arferion amaethyddol sy’n llesol i’r hinsawdd a’r amgylchedd);
(ii)
Erthygl 44 (gofynion o ran tyfu amrywiaeth o gnydau);
(iii)
Atodiad IX, Adran I, paragraff (1) (rhestr o arferion sy’n cyfateb i dyfu amrywiaeth o gnydau);
(b)
mae is-baragraff cyntaf Erthygl 43(9) o Reoliad (EU) Rhif 1307/2013 yn cael effaith mewn perthynas â hectarau cymwys yng Nghymru fel pe bai’r cyfeiriad at 44 wedi ei hepgor.Rhanddirymu’r gofynion o ran tyfu amrywiaeth o gnydau
3.—(1) Mae rheoliad 2 yn cael effaith hyd at ddiwedd blwyddyn hawlio 2020.
(2) Yn y Rheoliadau hyn, mae “blwyddyn hawlio 2020” i’w ddehongli yn unol ag adran 1(7) o Ddeddf Taliadau Uniongyrchol i Ffermwyr (Parhad Deddfwriaethol) 2020.Lesley Griffiths
Gweinidog yr Amgylchedd, Ynni a Materion Gwledig, un o Weinidogion Cymru
28 Ebrill 2020NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn rhanddirymu Rheoliad (EU) Rhif 1307/2013 Senedd Ewrop a’r Cyngor sy’n sefydlu taliadau uniongyrchol i ffermwyr o dan gynlluniau cymorth o fewn fframwaith y polisi amaethyddol cyffredin. O dan y Rheoliadau hyn, mae’r gofynion o ran tyfu amrywiaeth o gnydau wedi eu datgymhwyso yng Nghymru mewn cysylltiad â blwyddyn hawlio 2020.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, ystyriwyd nad oedd yn angenrheidiol cynnal asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn.