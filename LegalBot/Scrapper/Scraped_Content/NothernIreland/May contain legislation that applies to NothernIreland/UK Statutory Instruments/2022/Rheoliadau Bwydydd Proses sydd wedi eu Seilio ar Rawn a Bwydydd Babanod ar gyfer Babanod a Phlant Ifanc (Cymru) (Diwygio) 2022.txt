OFFERYNNAU STATUDOL CYMRU
2022 Rhif 1327 (Cy. 268)
BWYD, CYMRU
Rheoliadau Bwydydd Proses sydd wedi eu Seilio ar Rawn a Bwydydd Babanod ar gyfer Babanod a Phlant Ifanc (Cymru) (Diwygio) 2022
Gwnaed
14 Rhagfyr 2022
Gosodwyd gerbron Senedd Cymru
15 Rhagfyr 2022
Yn dod i rym
18 Ionawr 2023
Mae Gweinidogion Cymru yn gwneud y Rheoliadau hyn drwy arfer y pwerau a roddir gan adrannau 16(1)(a) ac (e) ac 48(1) o Ddeddf Diogelwch Bwyd 1990(1) ac a freiniwyd bellach ynddynt hwy(2).
Mae Gweinidogion Cymru wedi rhoi sylw i gyngor perthnasol a roddwyd gan yr Asiantaeth Safonau Bwyd yn unol ag adran 48(4A) o Ddeddf Diogelwch Bwyd 1990(3).
Cynhaliwyd ymgynghoriad fel sy’n ofynnol gan Erthygl 9 o Reoliad (EC) Rhif 178/2002 Senedd Ewrop a’r Cyngor sy’n gosod egwyddorion a gofynion cyffredinol cyfraith bwyd, yn sefydlu Awdurdod Diogelwch Bwyd Ewrop ac yn gosod gweithdrefnau o ran materion diogelwch bwyd(4).
(1)
1990 p. 16. Diwygiwyd adrannau 16(1) ac 48(1) gan adran 40(1) o Ddeddf Safonau Bwyd 1999 (p. 28) (“Deddf 1999”) a pharagraffau 7 ac 8 o Atodlen 5 iddi. Mae diwygiadau eraill nad ydynt yn berthnasol i’r Rheoliadau hyn.
(2)
Rhoddwyd y swyddogaethau hynny a oedd gynt yn arferadwy gan “the Ministers” i’r Ysgrifennydd Gwladol yn unol â pharagraff 8 o Atodlen 5 i Ddeddf 1999. Trosglwyddwyd y swyddogaethau hynny, i’r graddau y maent yn arferadwy o ran Cymru, i Gynulliad Cenedlaethol Cymru gan O.S. 1999/672 fel y’i darllenir gydag adran 40(3) o Ddeddf 1999. Mae’r swyddogaethau hynny bellach yn arferadwy gan Weinidogion Cymru yn rhinwedd adran 162 o Ddeddf Llywodraeth Cymru 2006 (p. 32) a pharagraff 30 o Atodlen 11 iddi.
(3)
Mewnosodwyd adran 48(4A) gan adran 40(1) o Ddeddf 1999 a pharagraff 21 o Atodlen 5 iddi.
(4)
EUR 2002/178. Mae Erthygl 9 yn ei gwneud yn ofynnol ymgynghori’n agored ac yn dryloyw â’r cyhoedd, yn uniongyrchol neu drwy gyrff cynrychioliadol, wrth lunio, gwerthuso a diwygio cyfraith bwyd, ac eithrio pan na fo brys y mater yn caniatáu hynny. Mae diwygiadau eraill i’r Rheoliad hwn nad ydynt yn berthnasol i’r Rheoliadau hyn.Enwi a chychwyn
1.—(1) Enw’r Rheoliadau hyn yw Rheoliadau Bwydydd Proses sydd wedi eu Seilio ar Rawn a Bwydydd Babanod ar gyfer Babanod a Phlant Ifanc (Cymru) (Diwygio) 2022.
(2) Daw’r Rheoliadau hyn i rym ar 18 Ionawr 2023.Diwygiadau i Reoliadau Bwydydd Proses sydd wedi’u Seilio ar Rawn a Bwydydd Babanod ar gyfer Babanod a Phlant Ifanc (Cymru) 2004
2.—(1) Mae Rheoliadau Bwydydd Proses sydd wedi’u Seilio ar Rawn a Bwydydd Babanod ar gyfer Babanod a Phlant Ifanc (Cymru) 2004(1) wedi eu diwygio fel a ganlyn.
(2) Yn Atodlen 4 (sylweddau maethol)—
(a)
ym mharagraff 1 (fitaminau) ar ôl “Asid ffolig” mewnosoder “Calsiwm-L-methylffolad”; a
(b)
ym mharagraff 4 (halwynau mwynau ac elfennau hybrin)—
(i)
ar ôl “Carbonad fferrus” mewnosoder “Bisglycinad fferrus”; a
(ii)
ar ôl “Zinc asetad” mewnosoder “Zinc clorid”.
(1)
O.S. 2004/314 (Cy. 32); yr offerynnau diwygio perthnasol yw O.S. 2005/3254 (Cy. 247), O.S. 2007/2753 (Cy. 232), O.S. 2014/2303 (Cy. 227), O.S. 2016/639 (Cy. 175) ac O.S. 2018/806 (Cy. 162).Lynne Neagle
Y Dirprwy Weinidog Iechyd Meddwl a Llesiant, o dan awdurdod y Gweinidog Iechyd a Gwasanaethau Cymdeithasol, un o Weinidogion Cymru
14 Rhagfyr 2022NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn diwygio Rheoliadau Bwydydd Proses sydd wedi’u Seilio ar Rawn a Bwydydd Babanod ar gyfer Babanod a Phlant Ifanc (Cymru) 2004 (O.S. 2004/314 (Cy. 32)) (“Rheoliadau 2004”), sy’n gwahardd gwerthu bwydydd proses sydd wedi eu seilio ar rawn a bwydydd babanod ar gyfer babanod a phlant ifanc, oni bai eu bod yn cydymffurfio â’r gofynion o ran gweithgynhyrchu, cyfansoddiad a labelu a nodir yn y Rheoliadau hynny.
Mae rheoliad 2 o’r Rheoliadau hyn yn diwygio Atodlen 4 i Reoliadau 2004 i ganiatáu ychwanegu calsiwm-L-methylffolad, bisglycinad fferrus a zinc clorid wrth weithgynhyrchu bwydydd proses sydd wedi eu seilio ar rawn a bwydydd babanod. Mae’r diwygiadau i Atodlen 4 hefyd yn dod â’r sylweddau maethol hynny o fewn cwmpas y gofynion labelu a nodir yn rheoliad 8(2) a (3) o Reoliadau 2004.
Ystyriwyd cod ymarfer Gweinidogion Cymru ar gynnal asesiadau effaith rheoleiddiol mewn perthynas â’r Rheoliadau hyn. O ganlyniad, ystyriwyd nad oedd yn angenrheidiol cynnal asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn.