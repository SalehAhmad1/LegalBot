OFFERYNNAU STATUDOL CYMRU
2021 Rhif 368 (Cy. 113)
PYSGODFEYDD MÔR, CYMRU
Gorchymyn Pysgota Môr (Hysbysiadau Cosb) (Cymru) (Diwygio) 2021
Gwnaed
22 Mawrth 2021
Gosodwyd gerbron Senedd Cymru
23 Mawrth 2021
Yn dod i rym
14 Ebrill 2021
Mae Gweinidogion Cymru, drwy arfer y pŵer a roddir gan adran 294(1) o Ddeddf y Môr a Mynediad i’r Arfordir 2009(1), yn gwneud y Gorchymyn a ganlyn.
(1)
2009 p. 23; gweler adran 294(8) am y diffiniad o “appropriate national authority”.Enwi a chychwyn
1.—(1) Enw’r Gorchymyn hwn yw Gorchymyn Pysgota Môr (Hysbysiadau Cosb) (Cymru) (Diwygio) 2021.
(2) Daw’r Gorchymyn hwn i rym ar 14 Ebrill 2021.Diwygio Gorchymyn Pysgota Môr (Hysbysiadau Cosb) (Cymru) 2019
2.—(1) Mae Gorchymyn Pysgota Môr (Hysbysiadau Cosb) (Cymru) 2019(1) wedi ei ddiwygio fel a ganlyn.
(2) Yn yr Atodlen (troseddau sy’n ymwneud â physgota môr)—
(a)
ym mharagraff 2, hepgorer is-baragraff (d);
(b)
hepgorer paragraff 4;
(c)
yn lle paragraff 6 rhodder—
“6.  Yn Neddf y Môr a Mynediad i’r Arfordir 2009, trosedd o dan—
(a)
adran 139(1)(b) (y drosedd o dorri is-ddeddfau neu orchmynion)(2), i’r graddau y mae’n ymwneud ag unrhyw orchymyn a wneir o dan—
(i)
adran 134A (gorchmynion sy’n ymwneud â manteisio ar adnoddau pysgodfeydd môr: Cymru)(3);
(ii)
adran 134B (gorchmynion sy’n ymwneud â manteisio ar adnoddau pysgodfeydd môr: rhanbarth môr mawr Cymru)(4);
(iii)
adran 136(1A) (gorchmynion interim)(5);
(b)
adran 190 (troseddau)(6).”;
(d)
ar ôl paragraff 8 mewnosoder—
“8A.  Yn Neddf Pysgodfeydd 2020(7), trosedd o dan—
(a)
adran 12(3) (mynediad i bysgodfeydd Prydain gan gychod pysgota tramor);
(b)
adran 14(6) (cychod pysgota Prydeinig y mae’n ofynnol iddynt fod wedi eu trwyddedu);
(c)
adran 16(6) (cychod pysgota tramor y mae’n ofynnol iddynt fod wedi eu trwyddedu os ydynt o fewn terfynau pysgodfeydd Prydain);
(d)
paragraff 1(4) o Atodlen 3 (pŵer i osod amodau ynghlwm wrth drwydded pysgota môr).”
(1)
O.S. 2019/363 (Cy. 86), a ddiwygiwyd gan O.S. 2019/602 (Cy. 127).
(2)
Diwygiwyd adran 139(1)(b) gan baragraff 23(2)(b) o Atodlen 10 i Ddeddf Pysgodfeydd 2020 (p. 22) (“Deddf 2020”).
(3)
Mewnosodwyd adran 134A gan baragraff 17 o Atodlen 10 i Ddeddf 2020.
(4)
Mewnosodwyd adran 134B gan baragraff 17 o Atodlen 10 i Ddeddf 2020.
(5)
Mewnosodwyd adran 136(1A) gan baragraff 19(2) o Atodlen 10 i Ddeddf 2020.
(6)
Diwygiwyd adran 190 gan O.S. 2015/664.
(7)
2020 p. 22.Lesley Griffiths
Gweinidog yr Amgylchedd, Ynni a Materion Gwledig, un o Weinidogion Cymru
22 Mawrth 2021NODYN ESBONIADOL
(Nid yw’r nodyn hwn yn rhan o’r Gorchymyn)
Mae’r Gorchymyn hwn yn diwygio Gorchymyn Pysgota Môr (Hysbysiadau Cosb) (Cymru) 2019 (O.S. 2019/363) (Cy. 86) (“Gorchymyn 2019”) o ganlyniad i ddiwygiadau a wnaed gan Ddeddf Pysgodfeydd 2020 (p. 22) (“Deddf 2020”).
Mae Gorchymyn 2019 yn creu cynllun ar gyfer dyroddi a thalu hysbysiadau cosb ynglŷn â throseddau penodol yn ymwneud â physgota môr (“troseddau cosb”).
Mae Deddf 2020 yn gwneud darpariaeth ar gyfer mynediad llestrau tramor i bysgodfeydd yng Nghymru ac ym mharth Cymru, ac ar gyfer trwyddedu llestrau pysgota gan Weinidogion Cymru. Mae hefyd yn dirymu darpariaethau mewn deddfwriaeth arall a oedd yn llywodraethu’r materion hynny. Mae’r Gorchymyn hwn felly yn diweddaru’r rhestr o droseddau cosb sydd wedi ei chynnwys yng Ngorchymyn 2019 drwy ddileu cyfeiriadau at ddarpariaethau trosedd sydd wedi eu dirymu gan ddarpariaethau yn Neddf 2020 a chynnwys cyfeiriadau at y darpariaethau newydd perthnasol.
Mae Deddf 2020 hefyd yn darparu pwerau i Weinidogion Cymru i wneud gorchmynion sy’n ymwneud â manteisio ar adnoddau pysgodfeydd môr ac mae’n darparu ei bod yn drosedd torri’r gorchmynion hynny. Mae’r Gorchymyn hwn felly yn ychwanegu’r drosedd honno at y rhestr o droseddau cosb a bennir yng Ngorchymyn 2019.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Gorchymyn hwn. O ganlyniad, ystyriwyd nad oedd yn angenrheidiol cynnal asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Gorchymyn hwn.