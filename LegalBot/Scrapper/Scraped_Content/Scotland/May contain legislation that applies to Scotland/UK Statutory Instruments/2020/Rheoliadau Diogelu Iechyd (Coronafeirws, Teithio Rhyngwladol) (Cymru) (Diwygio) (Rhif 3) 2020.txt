OFFERYNNAU STATUDOL CYMRU
2020 Rhif 817 (Cy. 179)
IECHYD Y CYHOEDD, CYMRU
Rheoliadau Diogelu Iechyd (Coronafeirws, Teithio Rhyngwladol) (Cymru) (Diwygio) (Rhif 3) 2020
Gwnaed
am 5.35 p.m. ar 30 Gorffennaf 2020
Yn dod i rym
am 11.59 p.m. ar 30 Gorffennaf 2020
Gosodwyd gerbron Senedd Cymru
31 Gorffennaf 2020
Mae Gweinidogion Cymru, drwy arfer y pwerau a roddir iddynt gan adrannau 45B a 45P(2) o Ddeddf Iechyd y Cyhoedd (Rheoli Clefydau) 1984(1), yn gwneud y Rheoliadau a ganlyn.
(1)
1984 p. 22. Mewnosodwyd Rhan 2A gan adran 129 o Ddeddf Iechyd a Gofal Cymdeithasol 2008 (p. 14). Mae’r swyddogaeth o wneud rheoliadau o dan Ran 2A wedi ei rhoi i “the appropriate Minister”. O dan adran 45T(6) o Ddeddf 1984 y Gweinidog priodol, o ran Cymru, yw Gweinidogion Cymru.Enwi, dod i rym a dehongli
1.—(1) Enw’r Rheoliadau hyn yw Rheoliadau Diogelu Iechyd (Coronafeirws, Teithio Rhyngwladol) (Cymru) (Diwygio) (Rhif 3) 2020.
(2) Daw’r Rheoliadau hyn i rym am 11.59 p.m. ar 30 Gorffennaf 2020.
(3) Yn y Rheoliadau hyn, ystyr y “Rheoliadau Teithio Rhyngwladol” yw Rheoliadau Diogelu Iechyd (Coronafeirws, Teithio Rhyngwladol) (Cymru) 2020(1).
(1)
O.S. 2020/574 (Cy. 132) fel y’i diwygiwyd gan O.S. 2020/595 (Cy. 136), O.S. 2020/714 (Cy. 160), O.S. 2020/726 (Cy. 163) ac O.S. 2020/804 (Cy. 177).Diwygiadau i’r Rheoliadau Teithio Rhyngwladol
2.  Mae’r Rheoliadau Teithio Rhyngwladol wedi eu diwygio yn unol a rheoliadau 3, 6, 8 a 9.Ychwanegiadau at y rhestr o wledydd a thiriogaethau esempt
3.  Yn Rhan 1 o Atodlen 3 (gwledydd a thiriogaethau esempt y tu allan i’r ardal deithio gyffredin), yn y lleoedd priodol mewnosoder—
“Estonia”
“Latfia”
“Saint Vincent a’r Grenadines”
“Slofacia”
“Slofenia”.Darpariaethau trosiannol sy’n ymwneud â rheoliad 3
4.—(1) Mae paragraff (2) yn gymwys pan, yn union cyn 31 Gorffennaf 2020—
(a)
oedd person (“P”) yn ddarostyngedig i ofyniad i ynysu yn rhinwedd y ffaith ei fod wedi cyrraedd Cymru o wlad a restrir yn rheoliad 3, neu ar ôl bod mewn gwlad a restrir yn y rheoliad hwnnw, a
(b)
fo diwrnod olaf ynysiad P ar 31 Gorffennaf 2020 neu ddiwrnod ar ôl y diwrnod hwnnw.
(2) Nid yw ychwanegu’r gwledydd a restrir yn rheoliad 3 at Atodlen 3 i’r Rheoliadau Teithio Rhyngwladol yn effeithio ar y gofyniad i ynysu fel y mae’n gymwys i P, nac ar y modd y pennir diwrnod olaf ynysiad P o dan y Rheoliadau Teithio Rhyngwladol.
(3) Yn y rheoliad hwn, mae i “gofyniad i ynysu” yr ystyr a roddir gan reoliad 10(2) o’r Rheoliadau Teithio Rhyngwladol; ac mae cyfeiriadau at ddiwrnod olaf ynysiad P i’w dehongli yn unol â rheoliad 12 o’r Rheoliadau hynny.Darpariaethau trosiannol sy’n ymwneud â rheoliad 3
5.—(1) Mae paragraff (2) yn gymwys pan fo person (“P”)—
(a)
yn cyrraedd Cymru ar 31 Gorffennaf 2020 neu wedi hynny, a
(b)
wedi bod mewn gwlad a restrir yn rheoliad 3 o fewn y cyfnod o 14 o ddiwrnodau sy’n dod i ben â’r diwrnod y mae P yn cyrraedd Cymru.
(2) At ddibenion rheoliadau 7(1) ac 8(1) o’r Rheoliadau Teithio Rhyngwladol, mae’r cwestiwn o ran pa un a yw P wedi cyrraedd Cymru o wlad neu diriogaeth nad yw’n esempt, neu ar ôl bod mewn gwlad neu diriogaeth o’r fath, mewn perthynas â gwlad a restrir yn rheoliad 3, i’w bennu drwy gyfeirio at ba un a oedd y wlad yn wlad nad yw’n esempt pan oedd P yno ddiwethaf (ac nid drwy gyfeirio at statws y wlad pan fo P yn cyrraedd Cymru).Hepgor Lwcsembwrg o’r rhestr o wledydd a thiriogaethau esempt
6.  Yn Rhan 1 o Atodlen 3 (gwledydd a thiriogaethau esempt y tu allan i’r ardal deithio gyffredin), hepgorer “Lwcsembwrg”.Darpariaeth drosiannol yn ymwneud â Lwcsembwrg
7.—(1) Mae paragraff (2) yn gymwys pan fo person (“P”)—
(a)
yn cyrraedd Cymru ar 31 Gorffennaf 2020 neu wedi hynny, a
(b)
wedi bod yn Lwcsembwrg ddiwethaf—
(i)
o fewn y cyfnod o 14 o ddiwrnodau sy’n dod i ben â’r diwrnod y mae P yn cyrraedd Cymru, a
(ii)
cyn 31 Gorffennaf 2020.
(2) Mae P, yn rhinwedd y ffaith iddo fod yn Lwcsembwrg, i’w drin at ddibenion rheoliadau 7(1) ac 8(1) o’r Rheoliadau Teithio Rhyngwladol fel pe bai wedi cyrraedd Cymru o wlad neu diriogaeth nad yw’n esempt, neu fel pe bai wedi cyrraedd ar ôl bod mewn gwlad neu diriogaeth o’r fath.Ychwanegiadau at y rhestr o ddigwyddiadau chwaraeon penodedig
8.—(1) Mae Atodlen 4 (digwyddiadau chwaraeon penodedig) wedi ei diwygio fel a ganlyn.
(2) Ym mharagraff 2, yn lle “— gemau prawf.” rhodder—
“—
(a)
gemau prawf;
(b)
gemau rhyngwladol undydd;
(c)
gemau T20 rhyngwladol.”
(3) Ym mharagraff 4, yn lle “— gornestau Cynghrair Pencampwyr UEFA a Chynghrair Ewropa UEFA.” rhodder—
“—
(a)
gornestau Cynghrair Pencampwyr UEFA a Chynghrair Ewropa UEFA;
(b)
gornestau rhyngwladol.”
(4) Ym mharagraff 5, ar y diwedd mewnosoder—
“(l)
Cylchdaith Golff Ewrop – Her Iwerddon.”
(5) Ym mharagraff 6, ar y diwedd mewnosoder—
“(e)
Gŵyl St Leger;
(f)
Gŵyl Pencampwyr y Dyfodol Dubai;
(g)
Diwrnod Pencampwyr Prydain QIPCO;
(h)
Cyfarfod The Showcase, Cheltenham.”
(6) Ym mharagraff 9, yn lle “— gornestau rhyngwladol” rhodder—
“—
(a)
gornestau rhyngwladol;
(b)
gornestau Clybiau Rygbi Proffesiynol Ewrop;
(c)
gornestau Guinness PRO14.”
(7) Ar y diwedd mewnosoder—
“11.  Athletau — Marathon Llundain.
12.  Hoci maes — gornestau Cynghrair FIH Pro.
13.  Tennis — Rowndiau Terfynol Cylchdaith ATP.”Ystyr “trwyddedai carthffosiaeth”
9.  Yn Rhan 2 o Atodlen 2 (personau nad yw’n ofynnol iddynt gydymffurfio â rheoliad 7 nac 8), ym mharagraff 17(2)(b), yn lle “mae i “trwyddedai carthffosiaeth” yr ystyr a roddir i “sewerage licensee” yn adran 17BA(6) a 219(1)” rhodder “ystyr “trwyddedai carthffosiaeth” yw person sy’n ddeiliad trwydded carthffosiaeth o dan adran 17BA(1)”.
(1)
Mewnosodwyd adran 17BA gan adran 4(1) o Ddeddf Dŵr 2014 (p. 21).Mark Drakeford
Y Prif Weinidog, un o Weinidogion Cymr
Am 5.35 p.m. ar 30 Gorffennaf 2020NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn diwygio Rheoliadau Diogelu Iechyd (Coronafeirws, Teithio Rhyngwladol) (Cymru) 2020 (O.S. 2020/574 (Cy. 132)) (y “Rheoliadau Teithio Rhyngwladol”). Diwygiwyd y Rheoliadau Teithio Rhyngwladol yn flaenorol gan:
Rheoliadau Diogelu Iechyd (Coronafeirws, Gwybodaeth Iechyd y Cyhoedd ar gyfer Personau sy’n Teithio i Gymru etc.) 2020 (O.S. 2020/595) (Cy. 136);
Rheoliadau Diogelu Iechyd (Coronafeirws, Teithio Rhyngwladol a Gwybodaeth Iechyd y Cyhoedd i Deithwyr) (Cymru) (Diwygio) 2020 (O.S. 2020/714) (Cy. 160);
Rheoliadau Diogelu Iechyd (Coronafeirws, Teithio Rhyngwladol) (Cymru) (Diwygio) 2020 (O.S. 2020/726) (Cy. 163); a
Rheoliadau Diogelu Iechyd (Coronafeirws, Teithio Rhyngwladol) (Cymru) (Diwygio) (Rhif 2) 2020 (O.S. 2020/804) (Cy. 177).
Mae’r Rheoliadau Teithio Rhyngwladol yn gosod gofynion ar bersonau sy’n dod i Gymru ar ôl bod dramor. Maent yn cynnwys gofyniad i bersonau sy’n cyrraedd Cymru ynysu am gyfnod i’w bennu yn unol â’r Rheoliadau. Mae gofynion y Rheoliadau Teithio Rhyngwladol yn ddarostyngedig i eithriadau, ac mae categorïau penodol o bersonau wedi eu hesemptio rhag gorfod cydymffurfio. Nid yw’n ofynnol i bersonau sy’n dod i Gymru ynysu ar ôl bod mewn un neu ragor o’r gwledydd a restrir yn Atodlen 3 i’r Rheoliadau Teithio Rhyngwladol. Cyfeirir at y gwledydd a’r tiriogaethau a restrir yn Atodlen 3 fel “gwledydd a thiriogaethau esempt”.
Mae rheoliad 3 o’r Rheoliadau hyn yn diwygio’r Rheoliadau Teithio Rhyngwladol i ychwanegu Estonia, Latfia, Saint Vincent a’r Grenadines, Slofacia a Slofenia at y rhestr o wledydd a thiriogaethau esempt yn Atodlen 3.
Mae rheoliadau 4 a 5 yn gwneud darpariaeth drosiannol mewn cysylltiad â’r newid yn statws y gwledydd fel gwledydd esempt. Mae’r rheoliadau hyn yn ymdrin â meysydd a all fod yn destun amheuaeth o ran effaith y diwygiadau a wneir gan reoliad 3 ar weithredu’r gofynion i ynysu a osodir gan y Rheoliadau Teithio Rhyngwladol.
Mae rheoliad 4 yn gymwys pan fo person eisoes yng Nghymru ac yn ddarostyngedig i ofyniad ynysu ar y pwynt y mae’r diwygiadau yn rheoliad 3 yn cael effaith.
Mewn achos o’r fath, mae rheoliad 4 yn cadarnhau nad yw ychwanegu’r gwledydd a restrir yn rheoliad 3 at Atodlen 3 i’r Rheoliadau Teithio Rhyngwladol yn cyfyngu ar y gofyniad i’r person ynysu; bydd y person yn dal i orfod ynysu tan ddiwedd y cyfnod ynysu fel y’i pennwyd yn wreiddiol pan gyrhaeddodd y person Gymru.
Mae rheoliad 5 yn gymwys pan fo person yn cyrraedd Cymru ar 31 Gorffennaf 2020 neu wedi hynny ar ôl bod yn un o’r gwledydd a restrir yn rheoliad 3 yn ystod y 14 o ddiwrnodau cyn iddo gyrraedd Cymru.
Mewn achos o’r fath, at ddiben pennu a yw’r person yn ddarostyngedig i ofyniad i ynysu o dan y Rheoliadau Teithio Rhyngwladol, mae’r cwestiwn ynghylch a yw’r person wedi cyrraedd Cymru o wlad neu diriogaeth nad yw’n esempt, neu ar ôl bod mewn gwlad neu diriogaeth o’r fath, i’w bennu drwy gyfeirio at statws y wlad pan oedd y person yno ddiwethaf.
Mae hyn yn golygu os yw person yn gadael gwlad a restrir yn rheoliad 3 cyn 31 Gorffennaf 2020, ac yna’n cyrraedd Cymru o fewn 14 o ddiwrnodau (a hynny ar 31 Gorffennaf 2020 neu wedi hynny), caiff y person ei drin, at ddibenion y Rheoliadau Teithio Rhyngwladol, fel pe bai wedi cyrraedd o wlad neu diriogaeth nad yw’n esempt, neu fel pe bai wedi cyrraedd ar ôl bod mewn gwlad neu diriogaeth o’r fath.
Mae rheoliad 6 yn diwygio’r Rheoliadau Teithio Rhyngwladol er mwyn hepgor Lwcsembwrg o’r rhestr o wledydd a thiriogaethau esempt.
Mae rheoliad 7 yn gwneud darpariaeth drosiannol sy’n ymwneud â’r newid yn statws Lwcsembwrg. Os yw person yn cyrraedd Cymru ar 31 Gorffennaf 2020 neu wedi hynny ar ôl bod yn Lwcsembwrg ddiwethaf cyn y dyddiad hwnnw ac o fewn 14 o ddiwrnodau o gyrraedd Cymru, mae’r person i’w drin at ddibenion rheoliadau 7(1) ac 8(1) o’r Rheoliadau Teithio Rhyngwladol fel pe bai wedi cyrraedd o wlad neu diriogaeth nad yw’n esempt, neu fel pe bai wedi bod mewn gwlad neu diriogaeth o’r fath. Felly, gall y person fod yn ddarostyngedig i ofynion ynysu o dan y Rheoliadau Teithio Rhyngwladol.
Mae rheoliad 8 yn ychwanegu digwyddiadau a gornestau pellach at y rhestr o ddigwyddiadau chwaraeon yn Atodlen 4 i’r Rheoliadau Teithio Rhyngwladol.
Yn unol â rheoliad 10(4) o’r Rheoliadau Teithio Rhyngwladol, caniateir i berson y byddai fel arall yn ofynnol iddo ynysu yn unol â rheoliad 7 neu 8 o’r Rheoliadau hynny adael y fangre y mae’n ynysu ynddi i gystadlu etc. yn y digwyddiadau chwaraeon hyn.
Mae rheoliad 9 o’r Rheoliadau hyn yn cywiro’r diffiniad o “trwyddedai carthffosiaeth” yn Atodlen 2 i’r Rheoliadau Teithio Rhyngwladol.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, ni luniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn.