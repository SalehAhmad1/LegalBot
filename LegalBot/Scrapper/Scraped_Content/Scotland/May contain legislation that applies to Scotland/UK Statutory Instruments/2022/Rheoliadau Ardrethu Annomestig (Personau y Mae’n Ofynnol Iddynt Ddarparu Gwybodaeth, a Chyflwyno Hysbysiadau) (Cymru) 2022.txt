OFFERYNNAU STATUDOL CYMRU
2022 Rhif 1307 (Cy. 263)
ARDRETHU A PHRISIO, CYMRU
Rheoliadau Ardrethu Annomestig (Personau y Mae’n Ofynnol Iddynt Ddarparu Gwybodaeth, a Chyflwyno Hysbysiadau) (Cymru) 2022
Gwnaed
7 Rhagfyr 2022
Yn dod i rym
1 Ebrill 2023
Mae Gweinidogion Cymru yn gwneud y Rheoliadau a ganlyn drwy arfer y pwerau a roddir iddynt gan baragraff 5(1D)(c) o Atodlen 9 i Ddeddf Cyllid Llywodraeth Leol 1988(1), ac a roddir i Gynulliad Cenedlaethol Cymru gan baragraffau 5F(1) a 5F(2)(b)(2) o’r Atodlen honno ac a freiniwyd bellach ynddynt hwy(3).
Gosodwyd drafft o’r offeryn hwn gerbron Senedd Cymru ac fe’i cymeradwywyd ganddi drwy benderfyniad yn unol ag adran 143(9AZA) o’r Ddeddf honno(4).
(1)
1988 p. 41; mewnosodwyd paragraffau 5(1B) i 5(1D) o Atodlen 9 gan adran 151(2)(b) o Ddeddf Llywodraeth Leol ac Etholiadau (Cymru) 2021 (dsc 1) (“Deddf 2021”).
(2)
Mewnosodwyd paragraff 5F gan adran 72(4) o Ddeddf Llywodraeth Leol 2003 (p. 26).
(3)
Trosglwyddwyd pwerau Cynulliad Cenedlaethol Cymru ym mharagraff 5F i Weinidogion Cymru yn rhinwedd adran 162 o Ddeddf Llywodraeth Cymru 2006 (p. 32) a pharagraff 30 o Atodlen 11 iddi.
(4)
Mewnosodwyd adran 143(9AZA) gan adran 151(10) o Ddeddf 2021. Gweler hefyd adran 40 o Ddeddf Deddfwriaeth (Cymru) 2019 (dccc 4) am ddarpariaeth ynghylch y weithdrefn sy’n gymwys i’r offeryn hwn.Enwi a chychwyn
1.—(1) Enw’r Rheoliadau hyn yw Rheoliadau Ardrethu Annomestig (Personau y Mae’n Ofynnol Iddynt Ddarparu Gwybodaeth, a Chyflwyno Hysbysiadau) (Cymru) 2022.
(2) Daw’r Rheoliadau hyn i rym ar 1 Ebrill 2023.Dehongli
2.  Yn y Rheoliadau hyn—
ystyr “awdurdod bilio” (“billing authority”) yw cyngor sir neu gyngor bwrdeistref sirol yng Nghymru;
mae i “cyfathrebiad electronig” yr ystyr a roddir i “electronic communication” yn adran 15(1) o Ddeddf Cyfathrebiadau Electronig 2000(1);
ystyr “y Ddeddf” (“the Act”) yw Deddf Cyllid Llywodraeth Leol 1988;
mae i “hereditament” yr ystyr a roddir i “hereditament” yn adran 64 o’r Ddeddf.
(1)
2000 p. 7; diwygiwyd adran 15(1) gan baragraff 158 o Atodlen 17 i Ddeddf Cyfathrebiadau 2003 (p. 21).Disgrifiad o bersonau y mae’n ofynnol iddynt ddarparu gwybodaeth
3.  At ddiben paragraff 5(1D)(c) o Atodlen 9 i’r Ddeddf, caiff awdurdod bilio gyflwyno hysbysiad i berson sy’n cynnal busnes fel—
(a)
person sy’n darparu gwasanaethau sy’n ymwneud ag ardrethu annomestig i berson o fewn paragraff 5(1D)(a) a (b) o Atodlen 9 i’r Ddeddf;
(b)
ymgymerwr dŵr neu ymgymerwr carthffosiaeth o fewn ystyr Deddf y Diwydiant Dŵr 1991(1);
(c)
trawsgludwr nwy o fewn yr ystyr a roddir i “gas transporter” gan adran 7 (trwyddedu trawsgludwyr nwy cyhoeddus) o Ddeddf Nwy 1986(2);
(d)
cyflenwr nwy o fewn yr ystyr a roddir i “gas supplier” gan adran 7A (trwyddedu cyflenwyr nwy a chludwyr nwy) o Ddeddf Nwy 1986(3);
(e)
dosbarthwr trydan o fewn yr ystyr a roddir i “electricity distributor” gan adran 6 (trwyddedau sy’n awdurdodi cyflenwi, etc.) o Ddeddf Trydan 1989(4);
(f)
cyflenwr trydan o fewn yr ystyr a roddir i “electricity supplier” gan adran 6 o Ddeddf Trydan 1989(5);
(g)
darparwr cyfathrebiadau cyhoeddus o fewn yr ystyr a roddir i “public communications provider” gan adran 151(1) (dehongli Pennod 1) o Ddeddf Cyfathrebiadau 2003(6).
(1)
1991 p. 56.
(2)
1986 p. 44; amnewidiwyd adran 7 gan adran 5 o Ddeddf Nwy 1995 (p. 45). Diwygiwyd adran 7(1) wedi hynny gan adran 76(2) o Ddeddf Cyfleustodau 2000 (p. 27). Nid yw diwygiadau eraill a wnaed i adran 7 yn berthnasol i’r Rheoliadau hyn.
(3)
Mewnosodwyd adran 7A gan adran 6(1) o Ddeddf Nwy 1995 (p. 45). Diwygiwyd is-adran (2) wedi hynny gan baragraff 2 o Atodlen 6 i Ddeddf Cyfleustodau 2000 (p. 27). Diwygiwyd is-adran (3) gan adran 149(7) o Ddeddf Ynni 2004 (p. 20). Nid yw diwygiadau eraill a wnaed i adran 7A yn berthnasol i’r Rheoliadau hyn.
(4)
1989 p. 29; amnewidiwyd adran 6 gan adran 30 o Ddeddf Cyfleustodau 2000 (p. 27). Diwygiwyd adran 6(1)(c) wedi hynny gan Ran 1 o Atodlen 23(1) i Ddeddf Ynni 2004 (p. 20). Nid yw diwygiadau eraill a wnaed i adran 6 yn berthnasol i’r Rheoliadau hyn.
(5)
Diwygiwyd adran 6(1)(d) gan O.S. 2012/2400. Nid yw diwygiadau eraill a wnaed i adran 6 yn berthnasol i’r Rheoliadau hyn.
(6)
2003 p. 21.Cyflwyno hysbysiadau
4.—(1) Heb ragfarnu adran 233 o Ddeddf Llywodraeth Leol 1972(1) (cyflwyno hysbysiad gan awdurdodau lleol) ac yn ddarostyngedig i baragraff (4), caiff awdurdod bilio gyflwyno hysbysiad i unrhyw berson y mae paragraff 5(1D) o Atodlen 9 i’r Ddeddf yn gymwys iddo—
(a)
drwy ei ddanfon â llaw i’r person;
(b)
drwy ei adael ym mhriod gyfeiriad y person;
(c)
drwy ei anfon i briod gyfeiriad y person drwy’r post;
(d)
drwy ei anfon at y person drwy gyfathrebiad electronig.
(2) At ddibenion paragraff (1), priod gyfeiriad person yw—
(a)
yn achos corff corfforedig, cyfeiriad swyddfa gofrestredig neu brif swyddfa’r corff;
(b)
yn achos partneriaeth, cyfeiriad prif swyddfa’r bartneriaeth;
(c)
yn unrhyw achos arall, cyfeiriad hysbys olaf y person.
(3) Mae’r hysbysiad i’w drin fel pe bai wedi ei ddanfon â llaw o dan baragraff (1)(a)—
(a)
yn achos corff corfforedig, os yw’n cael ei ddanfon â llaw i ysgrifennydd neu glerc y corff;
(b)
yn achos partneriaeth, os yw’n cael ei ddanfon â llaw i bartner neu berson sydd â rheolaeth dros fusnes y bartneriaeth neu sy’n rheoli busnes y bartneriaeth.
(4) Pan fo unrhyw hysbysiad i’w gyflwyno i berson a bennir ym mharagraff 5(1D)(a) neu (b) o Atodlen 9 i’r Ddeddf, caniateir cyfeirio’r hysbysiad hwnnw at “perchennog” neu “meddiannydd” yr hereditament, heb enw na disgrifiad pellach.
(1)
1972 p. 70.Rebecca Evans
Y Gweinidog Cyllid a Llywodraeth Leol, un o Weinidogion Cymru
7 Rhagfyr 2022NODYN ESBONIADOL
(Nid yw’r nodyn hwn yn rhan o’r Rheoliadau)
Mae paragraff 5(1B) o Atodlen 9 i Ddeddf Cyllid Llywodraeth Leol 1988 (“y Ddeddf”) yn darparu y caiff cyngor sir neu gyngor bwrdeistref sirol yng Nghymru (“awdurdod bilio”) gyflwyno hysbysiad i bersonau penodol yn ei gwneud yn ofynnol iddynt ddarparu gwybodaeth mewn perthynas â hereditament yn ardal yr awdurdod bilio hwnnw. Mae’r personau hynny’n cynnwys person sy’n cynnal busnes mewn perthynas â’r hereditament hwnnw, o ddisgrifiad a bennir mewn rheoliadau a wneir gan Weinidogion Cymru.
Mae’r Rheoliadau hyn yn pennu disgrifiadau o’r mathau o fusnes a gynhelir gan berson mewn perthynas â hereditament.
Maent hefyd yn gwneud darpariaeth ynghylch sut y caiff awdurdod bilio beri bod hysbysiad yn cael ei gyflwyno i berson y mae paragraff 5(1D) o Atodlen 9 i’r Ddeddf yn gymwys iddo.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, lluniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn. Gellir cael copi oddi wrth: Llywodraeth Cymru, Parc Cathays, Caerdydd, CF10 3NQ.