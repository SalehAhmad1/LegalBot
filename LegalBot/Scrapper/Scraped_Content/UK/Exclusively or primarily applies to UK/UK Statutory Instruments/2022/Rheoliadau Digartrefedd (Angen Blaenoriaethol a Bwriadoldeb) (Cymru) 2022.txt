OFFERYNNAU STATUDOL CYMRU
2022 1069 (Cy. 225)
TAI, CYMRU
Rheoliadau Digartrefedd (Angen Blaenoriaethol a Bwriadoldeb) (Cymru) 2022
Gwnaed
19 Hydref 2022
Yn dod i rym
24 Hydref 2022
Mae Gweinidogion Cymru, drwy arfer y pwerau a roddir iddynt gan adrannau 72(1)(c) a 78(1) o Ddeddf Tai (Cymru) 2014(1), yn gwneud y Rheoliadau a ganlyn(2).
Yn unol ag adran 72(3) o’r Ddeddf honno, mae Gweinidogion Cymru wedi ymgynghori â chymdeithasau sy’n cynrychioli cynghorau siroedd a bwrdeistrefi sirol yng Nghymru, a’r cyfryw bersonau eraill, sy’n briodol yn eu barn hwy, mewn perthynas â’r diwygiad a wneir gan reoliad 2 o’r Rheoliadau hyn.
Yn unol ag adran 142(3)(b)(i) a (ii) o’r Ddeddf honno, gosodwyd drafft o’r Rheoliadau hyn gerbron Senedd Cymru ac fe’i cymeradwywyd ganddi drwy benderfyniad.
(1)
2014 dccc 7.
(2)
Mae adran 72(1)(c) o Ddeddf Tai (Cymru) 2014 (dccc 7) yn bŵer i wneud gorchmynion ac mae adran 78(1) o’r Ddeddf honno yn bŵer i wneud rheoliadau. Gwneir yr offeryn statudol hwn ar ffurf rheoliadau fel y’i caniateir o dan adran 39(1) o Ddeddf Deddfwriaeth (Cymru) 2019 (dccc 4).Enwi a dod i rym
1.—(1) Enw’r Rheoliadau hyn yw Rheoliadau Digartrefedd (Angen Blaenoriaethol a Bwriadoldeb) (Cymru) 2022.
(2) Daw’r Rheoliadau hyn i rym ar 24 Hydref 2022.Ychwanegu disgrifiad pellach o berson ag angen blaenoriaethol am lety o dan Ran 2 o Ddeddf Tai (Cymru) 2014
2.  Yn adran 70(1) o Ddeddf Tai (Cymru) 2014, ar ôl paragraff (j) mewnosoder—
“(k)
person—
(i)
sy’n ddigartref ac ar y stryd (o fewn ystyr adran 71(2)), neu
(ii)
y gellid disgwyl yn rhesymol i berson sy’n dod o fewn is-baragraff (i) breswylio gydag ef.”Diwygio Rheoliadau Digartrefedd (Bwriadoldeb) (Categorïau Penodedig) (Cymru) 2015
3.  Yn rheoliad 2 o Reoliadau Digartrefedd (Bwriadoldeb) (Categorïau Penodedig) (Cymru) 2015(1), ar ôl paragraff (j) mewnosoder—
“(k)
person—
(i)
sy’n ddigartref ac ar y stryd (o fewn ystyr adran 71(2)), neu
(ii)
y gellid disgwyl yn rhesymol i berson sy’n dod o fewn is-baragraff (i) breswylio gydag ef.”
(1)
O.S. 2015/1265 (Cy. 85).Julie James
Y Gweinidog Newid Hinsawdd, un o Weinidogion Cymru
19 Hydref 2022NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn diwygio Deddf Tai (Cymru) 2014 (“Deddf 2014”) a Rheoliadau Digartrefedd (Bwriadoldeb) (Categorïau Penodedig) (Cymru) 2015 (“Rheoliadau 2015”).
Mae rheoliad 2 yn diwygio Deddf 2014 i bennu disgrifiad pellach o berson sydd ag angen blaenoriaethol am lety at ddibenion Pennod 2 o Ran 2 o’r Ddeddf honno. Mae’r Bennod honno yn gosod dyletswyddau ar awdurdodau tai lleol i gynorthwyo pobl sy’n ddigartref neu o dan fygythiad o ddigartrefedd.
Mae rheoliad 3 yn gwneud newid cyfatebol i Reoliadau Digartrefedd (Bwriadoldeb) (Categorïau Penodedig) (Cymru) 2015.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, lluniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn. Gellir cael copi oddi wrth: Llywodraeth Cymru, Parc Cathays, Caerdydd CF10 3NQ ac ar wefan Llywodraeth Cymru ar www.llyw.cymru.