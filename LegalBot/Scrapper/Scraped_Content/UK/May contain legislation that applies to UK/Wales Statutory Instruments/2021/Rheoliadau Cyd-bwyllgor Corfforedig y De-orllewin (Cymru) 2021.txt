OFFERYNNAU STATUDOL CYMRU
2021 Rhif 352 (Cy. 104)
LLYWODRAETH LEOL, CYMRU
Rheoliadau Cyd-bwyllgor Corfforedig y De-orllewin (Cymru) 2021
Gwnaed
17 Mawrth 2021
Yn dod i rym yn unol â rheoliad 1(2) a (3)
Mae Gweinidogion Cymru yn gwneud y Rheoliadau hyn drwy arfer y pwerau a roddir gan adrannau 74, 83 a 174 o Ddeddf Llywodraeth Leol ac Etholiadau (Cymru) 2021(1).
Mae gofynion Deddf Llywodraeth Leol ac Etholiadau (Cymru) 2021 (sy’n ymwneud ag ymgynghori) wedi eu bodloni.
Gosodwyd drafft o’r offeryn hwn gerbron Senedd Cymru ac fe’i cymeradwywyd drwy benderfyniad ganddi yn unol ag adran 174(4) a (5)(i) a (k) o’r Ddeddf honno.
(1)
2021 dsc 1.Enwi a dod i rym
1.—(1) Enw’r Rheoliadau hyn yw Rheoliadau Cyd-bwyllgor Corfforedig y De-orllewin (Cymru) 2021.
(2) Daw’r Rheoliadau hyn, ac eithrio’r darpariaethau a grybwyllir ym mharagraff (3), i rym ar 1 Ebrill 2021.
(3) Daw’r darpariaethau a ganlyn o’r Rheoliadau hyn i rym ar 30 Mehefin 2022—
(a)
rheoliad 11;
(b)
rheoliad 12;
(c)
rheoliad 13;
(d)
rheoliad 15 i’r graddau y mae’n ymwneud â swyddogaethau a roddir i Cyd-bwyllgor Corfforedig y De-orllewin gan reoliad 11, 12 neu 13.
Gwybodaeth Cychwyn
I1
Rhl. 1 mewn grym ar 1.4.2021, gweler rhl. 1(2)Dehongli
2.  Yn y Rheoliadau hyn—
ystyr “aelod Arfordir Penfro” (“the Pembrokeshire Coast member”) yw’r aelod a benodir o dan reoliad 8(1);
ystyr “aelod Bannau Brycheiniog” (“the Brecon Beacons member”) yw’r aelod a benodir o dan reoliad 8;
ystyr “aelod cyngor” (“council member”) yw person y cyfeirir ato yn rheoliad 7(1) neu berson a benodir o dan reoliad 7(3);
ystyr “Awdurdod Parc Cenedlaethol” (“National Park Authority”) yw awdurdod yng Nghymru a sefydlir o dan adran 63 o Ddeddf yr Amgylchedd 1995(1);
ystyr “blwyddyn ariannol” (“financial year”) yw—
(a)
y cyfnod o 12 mis sy’n dod i ben â 31 Mawrth 2022 (y cyfeirir ato yn y Rheoliadau hyn fel “y flwyddyn ariannol gyntaf”);
(b)
wedi hynny, cyfnod o 12 mis sy’n dod i ben â 31 Mawrth;
ystyr “cyngor cyfansoddol” (“constituent council”) yw—
(a)
cyngor sir Abertawe;
(b)
cyngor Castell-nedd Port Talbot
(c)
cyngor sir Gaerfyrddin;
(d)
cyngor sir Penfro;
mae i “cyfranogwr cyfetholedig” (“co-opted participant”) yr ystyr a roddir gan reoliad 9(3);
ystyr “deddfiad” (“enactment”) yw deddfiad pa bryd bynnag y’i deddfir neu y’i gwneir;
ystyr “rheolau sefydlog” (“standing orders”) yw’r rheolau sefydlog a wneir o dan baragraff 8 o’r Atodlen;
ystyr “swyddogaethau cynllunio strategol” (“strategic planning functions”) yw—
(a)
swyddogaethau Cyd-bwyllgor Corfforedig y De-orllewin o dan Ran 6 o Ddeddf Cynllunio a Phrynu Gorfodol 2004(2) (gweler rheoliad 13), a
(b)
unrhyw swyddogaethau sy’n gysylltiedig ag arfer y swyddogaethau hynny neu’n ffafriol iddynt.
Gwybodaeth Cychwyn
I1
Rhl. 2 mewn grym ar 1.4.2021, gweler rhl. 1(2)
(1)
1995 p. 25.
(2)
2004 p. 5. Mae Rhan 6 wedi ei diwygio gan Atodlen 9 i Ddeddf Llywodraeth Leol ac Etholiadau (Cymru) 2021 (dsc 1).Sefydlu
3.—(1) Mae corff corfforedig o’r enw Cyd-bwyllgor Corfforedig y De-orllewin (“CBC y De-orllewin”) wedi ei sefydlu.
(2) Mae gan CBC y De-orllewin y swyddogaethau—
(a)
a roddir iddo gan y Rheoliadau hyn, a
(b)
a roddir iddo, a osodir arno neu a ddirprwyir iddo, gan unrhyw ddeddfiad arall.
(3) Mae’r swyddogaethau a roddir i CBC y De-orllewin gan y Rheoliadau hyn yn arferadwy mewn perthynas â’i ardal.
Gwybodaeth Cychwyn
I1
Rhl. 3 mewn grym ar 1.4.2021, gweler rhl. 1(2)Ardal
4.  Mae ardal CBC y De-orllewin wedi ei ffurfio o ardaloedd y cynghorau cyfansoddol.
Gwybodaeth Cychwyn
I1
Rhl. 4 mewn grym ar 1.4.2021, gweler rhl. 1(2)Cyfansoddiad
5.  Mae’r Atodlen yn gwneud darpariaeth ynghylch cyfansoddiad CBC y De-orllewin.
Gwybodaeth Cychwyn
I1
Rhl. 5 mewn grym ar 1.4.2021, gweler rhl. 1(2)Aelodaeth
6.—(1) Aelodau CBC y De-orllewin yw—
(a)
y 4 aelod cyngor,
(b)
aelod Bannau Brycheiniog, a
(c)
aelod Arfordir Penfro.
(2) Mae gan yr aelodau hawl i bleidleisio mewn perthynas ag unrhyw fater sydd i’w benderfynu gan CBC y De-orllewin.
(3) Ond nid yw paragraff (2) ond yn gymwys i aelod Bannau Brycheiniog ac aelod Arfordir Penfro i’r graddau y mae’r mater sydd i’w benderfynu yn ymwneud â swyddogaethau cynllunio strategol.
(4) Mae cyfeiriadau yn y Rheoliadau hyn, ac mewn unrhyw ddeddfiad arall, at aelod o CBC y De-orllewin (sut bynnag y’u mynegir) yn cynnwys aelod Bannau Brycheiniog ac aelod Arfordir Penfro i’r graddau a ddisgrifir ym mharagraff (3), oni bai bod—
(a)
darpariaeth ddatganedig yn cael ei gwneud i’r gwrthwyneb, neu
(b)
y cyd-destun yn mynnu fel arall.
Gwybodaeth Cychwyn
I1
Rhl. 6 mewn grym ar 1.4.2021, gweler rhl. 1(2)Aelodau cyngor
7.—(1) Yn achos pob cyngor cyfansoddol—
(a)
yr arweinydd gweithrediaeth, pan fo’r cyngor cyfansoddol yn gweithredu gweithrediaeth arweinydd a chabinet;
(b)
y maer etholedig, pan fo’r cyngor cyfansoddol yn gweithredu gweithrediaeth maer a chabinet,
yw’r aelod cyngor o CBC y De-orllewin.
(2) Pan fo aelod cyngor yn anabl i gyflawni ei swyddogaethau am unrhyw gyfnod, rhaid i’r cyngor cyfansoddol y mae’n aelod ohono benodi aelod arall o’i weithrediaeth i gyflawni’r swyddogaethau hynny ar ran yr aelod cyngor am y cyfnod hwnnw.
(3) Pan fo swydd y cyfeirir ati ym mharagraff (1) yn wag o fewn cyngor cyfansoddol, rhaid i’r cyngor cyfansoddol benodi aelod arall o’i weithrediaeth yn aelod cyngor o CBC y De-orllewin hyd nes y bydd y swydd wag wedi ei llenwi.
Gwybodaeth Cychwyn
I1
Rhl. 7 mewn grym ar 1.4.2021, gweler rhl. 1(2)Aelod Bannau Brycheiniog ac Aelod Arfordir Penfro
8.—(1) Rhaid i Awdurdod Parc Cenedlaethol Bannau Brycheiniog benodi deiliad swydd a grybwyllir ym mharagraff (3) yn aelod o CBC y De-orllewin (“aelod Bannau Brycheiniog”).
(2) Rhaid i Awdurdod Parc Arfordir Penfro benodi deiliad swydd a grybwyllir ym mharagraff (3) yn aelod o CBC y De-orllewin (“aelod Arfordir Penfro”).
(3) Y deiliaid swyddi sy’n gymwys i fod yn aelod Bannau Brycheiniog ac aelod Arfordir Penfro yw—
(a)
cadeirydd yr Awdurdod,
(b)
dirprwy gadeirydd yr Awdurdod, neu
(c)
cadeirydd unrhyw bwyllgor sy’n gyfrifol am faterion cynllunio a all gael ei sefydlu gan yr Awdurdod.
(4) Pan fo aelod Bannau Brycheiniog neu aelod Arfordir Penfro yn anabl i gyflawni ei swyddogaethau am unrhyw gyfnod, rhaid i’r Awdurdod benodi un o’r deiliaid swyddi eraill a grybwyllir ym mharagraff (3) i gyflawni’r swyddogaethau hynny ar ran aelod Bannau Brycheiniog neu Aelod Arfordir Penfro am y cyfnod hwnnw.
(5) Yn is-baragraffau (3) a (4) ystyr yr “Awdurdod” yw Awdurdod Parc Cenedlaethol Bannau Brycheiniog neu Awdurdod Parc Cenedlaethol Arfordir Penfro, yn ôl y digwydd.
Gwybodaeth Cychwyn
I1
Rhl. 8 mewn grym ar 1.4.2021, gweler rhl. 1(2)Cyfranogwyr cyfetholedig
9.—(1) Caiff yr aelodau o CBC y De-orllewin gyfethol y personau hynny y maent yn meddwl eu bod yn briodol—
(a)
yn aelodau o un o gyd-bwyllgorau CBC y De-orllewin;
(b)
i gyfranogi yng ngweithgareddau eraill CBC y De-orllewin.
(2) Pan fo person yn cael ei gyfethol o dan baragraff (1) rhaid i’r aelodau roi hysbysiad ysgrifenedig i’r person am y cyfetholiad.
(3) Yn y Rheoliadau hyn, cyfeirir at berson a gyfetholir o dan baragraff (1) fel “cyfranogwr cyfetholedig”.
(4) Nid oes gan gyfranogwr cyfetholedig ond hawl i bleidleisio mewn perthynas ag unrhyw faterion a bennir gan yr aelodau yn yr hysbysiad a roddir o dan baragraff (2).
(5) Cyfetholir cyfranogwr cyfetholedig—
(a)
am gyfnod a bennir gan yr aelodau yn yr hysbysiad o roddir o dan baragraff (2),
(b)
hyd nes y terfynir y cyfetholiad gan yr aelodau drwy roi hysbysiad ysgrifenedig i’r cyfranogwr cyfetholedig, neu
(c)
hyd nes y bo’r cyfranogwr cyfetholedig yn ymddiswyddo drwy roi hysbysiad ysgrifenedig i CBC y De-orllewin.
(6) Pan fo cyfnod wedi ei bennu o dan baragraff (5)(a), caniateir er hynny i’r aelodau derfynu cyfetholiad y cyfranogwr cyfetholedig cyn diwedd y cyfnod drwy roi hysbysiad ysgrifenedig i’r cyfranogwr cyfetholedig.
(7) Caiff yr aelodau o CBC y De-orllewin ddiwygio cyfetholiad o dan baragraff (1) drwy roi hysbysiad ysgrifenedig pellach i’r cyfranogwr cyfetholedig.
(8) Caiff hysbysiad pellach gynnwys diwygiadau i—
(a)
unrhyw hawl i bleidleisio a bennir o dan baragraff (4);
(b)
unrhyw gyfnod a bennir o dan baragraff (5)(a).
Gwybodaeth Cychwyn
I1
Rhl. 9 mewn grym ar 1.4.2021, gweler rhl. 1(2)Rhannu swydd
10.  Pan fo swydd y cyfeirir ati yn—
(a)
rheoliad 7(1), neu
(b)
rheoliad 8(3),
yn cael ei rhannu gan 2 berson neu ragor, mae’r personau hynny i’w trin fel pe baent yn 1 person at ddibenion y Rheoliadau hyn.
Gwybodaeth Cychwyn
I1
Rhl. 10 mewn grym ar 1.4.2021, gweler rhl. 1(2)Rhagolygol
Llesiant economaidd
11.  Rhoddir y swyddogaeth llesiant economaidd i CBC y De-orllewin (gweler adran 76 o Ddeddf Llywodraeth Leol ac Etholiadau (Cymru) 2021).
Gwybodaeth Cychwyn
I1
Rhl. 11 mewn grym ar 30.6.2022, gweler rhl. 1(3)(a)Rhagolygol
Trosglwyddo etc. y swyddogaeth o ddatblygu polisïau trafnidiaeth
12.—(1) Mae’r swyddogaeth o ddatblygu polisïau o dan adran 108(1)(a) a (2A)(a) o Ran 2 o Ddeddf Trafnidiaeth 2000(1), mewn cysylltiad ag ardal pob cyngor cyfansoddol, i’w harfer gan CBC y De-orllewin, ac nid gan y cyngor cyfansoddol.
(2) Mae Rhan 2 o Ddeddf Trafnidiaeth 2000 yn gymwys mewn perthynas â CBC y De-orllewin a’i gynghorau cyfansoddol yn ddarostyngedig i’r addasiadau yn yr Atodlen i Reoliadau Cyd-bwyllgorau Corfforedig (Swyddogaethau Trafnidiaeth) (Cymru) 2021(2).
Gwybodaeth Cychwyn
I1
Rhl. 12 mewn grym ar 30.6.2022, gweler rhl. 1(3)(b)
(1)
2000 p. 38.
(2)
O.S. 2021/328 (Cy. 86).Rhagolygol
Swyddogaethau cynllunio strategol
13.  Mae gan CBC y De-orllewin y swyddogaeth o lunio cynllun datblygu strategol (ac yn unol â hynny mae Rhan 6 o Ddeddf Cynllunio a Phrynu Gorfodol 2004 yn gymwys i CBC y De-orllewin (gweler yn enwedig adrannau 60K i 60N o’r Ddeddf honno)).
Gwybodaeth Cychwyn
I1
Rhl. 13 mewn grym ar 30.6.2022, gweler rhl. 1(3)(c)Is-bwerau
14.—(1) Caniateir i CBC y De-orllewin wneud unrhyw beth—
(a)
i hwyluso, neu
(b)
sy’n gysylltiedig â, neu’n ffafriol i,
arfer ei swyddogaethau o dan y Rheoliadau hyn neu unrhyw ddeddfiad arall.
(2) Mae’r pethau y caniateir eu gwneud o dan baragraff (1) yn cynnwys—
(a)
mynd i wariant;
(b)
codi ffioedd;
(c)
caffael neu waredu eiddo neu hawliau.
Gwybodaeth Cychwyn
I1
Rhl. 14 mewn grym ar 1.4.2021, gweler rhl. 1(2)Dirprwyo swyddogaethau
15.—(1) Caiff CBC y De-orllewin ddirprwyo swyddogaethau i is-bwyllgor yn ddarostyngedig i—
(a)
paragraff (2);
(b)
unrhyw ddeddfiad arall sy’n cael yr effaith o wahardd dirprwyo o’r fath neu gyfyngu arno.
(2) Ni chaiff CBC y De-orllewin ddirprwyo’r swyddogaethau a gynhwysir yn y darpariaethau a ganlyn—
(a)
rheoliad 9 (cyfranogwyr cyfetholedig);
(b)
rheoliad 12(1) (datblygu polisïau o dan adran 108(1)(a) a (2A)(a) o Ran 2 o Ddeddf Trafnidiaeth 2000);
(c)
rheoliad 13 (llunio cynllun datblygu strategol);
(d)
rheoliad 16 (cyfrifo’r gyllideb);
(e)
rheoliad 17 (ariannu gofyniad y gyllideb);
(f)
paragraff 2 o’r Atodlen (penodi a chadarnhau cadeirydd ac is-gadeirydd);
(g)
paragraff 7 o’r Atodlen (gweithdrefn bleidleisio wahanol);
(h)
paragraff 8 o’r Atodlen (gwneud, amrywio a dirymu rheolau sefydlog);
(i)
paragraff 15 o’r Atodlen (sefydlu is-bwyllgorau);
(j)
paragraff 16 o’r Atodlen (sefydlu is-bwyllgor llywodraethu ac archwilio).
Gwybodaeth Cychwyn
I1
Rhl. 15 mewn grym ar 1.4.2021 at ddibenion penodedig, gweler rhl. 1(2)
I2
Rhl. 15 mewn grym ar 30.6.2022 mewn grym i'r graddau nad yw eisoes mewn grym, gweler rhl. 1(3)(d)Cyfrifo gofynion cyllideb
16.—(1) Ar gyfer pob blwyddyn ariannol rhaid i CBC y De-orllewin gyfrifo’r symiau a ddisgrifir ym mharagraff (2) sydd i’w priodoli i—
(a)
ei swyddogaethau cynllunio strategol (gan gynnwys cyfran briodol o gostau gweinyddu a gorbenion eraill), a
(b)
ei swyddogaethau eraill.
(2) Y symiau y mae rhaid i’r CBC eu cyfrifo yw—
(a)
y swm y mae’r CBC yn amcangyfrif y bydd yn ei wario mewn cysylltiad â’r flwyddyn ariannol wrth arfer ei swyddogaethau (gan gynnwys gwariant ar weinyddu a gorbenion eraill);
(b)
y swm y mae’r CBC yn ystyried ei fod yn briodol ei godi ar gyfer cronfa ariannol wrth gefn mewn cysylltiad â’r flwyddyn ariannol;
(c)
y swm y mae’r CBC yn ystyried ei fod yn briodol ei gadw fel cronfa wrth gefn i dalu am y gwariant y mae’n ystyried yr eir iddo mewn cysylltiad â blynyddoedd ariannol i ddod;
(d)
unrhyw swm y mae’r CBC yn ystyried ei fod yn angenrheidiol i dalu unrhyw rwymedigaethau sydd heb eu talu mewn cysylltiad ag unrhyw flwyddyn ariannol gynharach.
(3) Ar gyfer pob blwyddyn ariannol, rhaid i CBC y De-orllewin hefyd gyfrifo cyfanswm cyfanredol unrhyw symiau y mae’n amcangyfrif y bydd yn eu cael o ffynonellau eraill ac eithrio’r cynghorau cyfansoddol, Awdurdod Parc Cenedlaethol Bannau Brycheiniog ac Awdurdod Parc Cenedlaethol Arfordir Benfro sydd i’w priodoli i—
(a)
ei swyddogaethau cynllunio strategol, a
(b)
ei swyddogaethau eraill.
(4) Pan fo cyfanswm y symiau a gyfrifir ar gyfer blwyddyn ariannol o dan baragraff (1)(a) yn fwy na’r swm a gyfrifir ar gyfer y flwyddyn honno o dan baragraff (3)(a), y swm ychwanegol hwnnw yw gofyniad cyllideb cynllunio strategol CBC y De-orllewin ar gyfer y flwyddyn ariannol.
(5) Pan fo cyfanswm y symiau a gyfrifir ar gyfer blwyddyn ariannol o dan baragraff (1)(b) yn fwy na’r swm a gyfrifir ar gyfer y flwyddyn honno o dan baragraff (3)(b), y swm ychwanegol hwnnw yw gofyniad cyllideb cyffredinol CBC y De-orllewin ar gyfer y flwyddyn ariannol.
(6) Rhaid i CBC y De-orllewin—
(a)
cynnal y cyfrifiadau o dan baragraffau (1) a (3), a
(b)
cytuno ar y cyfrifiadau hynny mewn cyfarfod,
yn ddim hwyrach na 31 Ionawr ym mhob blwyddyn ariannol flaenorol.
(7) Mewn perthynas â’r flwyddyn ariannol gyntaf, mae paragraff (6) yn gymwys fel pe bai “31 Ionawr 2022” wedi ei roi yn lle “31 Ionawr ym mhob blwyddyn ariannol flaenorol”.
(8) Caiff CBC y De-orllewin ddiwygio’r cyfrifiadau a gynhelir o dan baragraffau (1) a (3) ar unrhyw adeg cyn diwedd y flwyddyn ariannol y maent yn ymwneud â hi a chaniateir diwygio gofyniad cyllideb cyffredinol, neu ofyniad cyllideb cynllunio strategol, CBC y De-orllewin o ganlyniad i hynny.
(9) Rhaid cytuno ar unrhyw gyfrifiadau diwygiedig mewn cyfarfod o CBC y De-orllewin.
Gwybodaeth Cychwyn
I1
Rhl. 16 mewn grym ar 1.4.2021, gweler rhl. 1(2)Ariannu gofyniad cyllideb
17.—(1) Rhaid i ofyniad cyllideb cyffredinol CBC y De-orllewin gael ei dalu i CBC y De-orllewin gan y cynghorau cyfansoddol, ac mae’r gyfran o’r swm hwnnw sy’n daladwy gan bob cyngor cyfansoddol i’w phennu drwy gytundeb unfrydol yr aelodau cyngor.
(2) Rhaid i ofyniad cyllideb cynllunio strategol CBC y De-orllewin gael ei dalu i CBC y De-orllewin gan y cynghorau cyfansoddol, Awdurdod Parc Cenedlaethol Bannau Brycheiniog ac Awdurdod Parc Cenedlaethol Arfordir Penfro, ac mae’r gyfran o’r swm hwnnw sy’n daladwy gan bob cyngor cyfansoddol a chan yr Awdurdod i’w phennu drwy gytundeb unfrydol yr aelodau.
(3) Pan na fo’n bosibl dod i gytundeb o ran y cyfrannau sy’n daladwy o dan baragraff (1) neu (2), caiff Gweinidogion Cymru drwy gyfarwyddyd bennu’r gyfran sy’n daladwy gan bob cyngor cyfansoddol neu bob cyngor cyfansoddol, Awdurdod Parc Cenedlaethol Bannau Brycheiniog ac Awdurdod Parc Cenedlaethol Arfordir Penfro.
(4) Mae’r rheoliad hwn yn gymwys i ofyniad cyllideb cyffredinol, neu ofyniad cyllideb cynllunio strategol, a ddiwygiwyd o dan baragraff (8) o reoliad 16 fel y mae’n gymwys i ofyniad cyllideb a bennwyd yn wreiddiol o dan y rheoliad hwnnw.
Gwybodaeth Cychwyn
I1
Rhl. 17 mewn grym ar 1.4.2021, gweler rhl. 1(2)Julie James
Y Gweinidog Tai a Llywodraeth Leol, un o Weinidogion Cymru
17 Mawrth 2021Rheoliad 5
YR ATODLEN
Cyfansoddiad
RHAN 1
Gweithdrefn, cyfarfodydd a phleidleisio
Cadeirio cyfarfodydd
1.  Rhaid i gyfarfodydd CBC y De-orllewin gael eu cadeirio gan—
(a)
y cadeirydd a benodir o dan baragraff 2, neu
(b)
os yw’r cadeirydd yn absennol, yr is-gadeirydd a benodir o dan y paragraff hwnnw.
Gwybodaeth Cychwyn
I1
Atod. para. 1 mewn grym ar 1.4.2021, gweler rhl. 1(2)
Penodi cadeirydd ac is-gadeirydd
2.—(1) Yng nghyfarfod cyntaf CBC y De-orllewin—
(a)
penodi cadeirydd ac is-gadeirydd fydd y busnes cyntaf a drafodir, a
(b)
rhaid i’r aelod cyngor ar gyfer cyngor sir Gaerfyrddin gadeirio’r cyfarfod hyd nes y penodir y cadeirydd (ac mae’r cadeirydd i gadeirio gweddill y cyfarfod).
(2) Ym mhob cyfarfod cyffredinol blynyddol o CBC y De-orllewin—
(a)
rhaid cadarnhau bod penodiad y cadeirydd a’r is-gadeirydd yn parhau, neu
(b)
rhaid penodi cadeirydd newydd, is-gadeirydd, neu’r ddau.
(3) Rhaid i’r cadeirydd a’r is-gadeirydd gael eu penodi o blith yr aelodau cyngor.
(4) Rhaid i’r cadeirydd a’r is-gadeirydd gael eu penodi, neu eu cadarnhau gan—
(a)
yr aelodau cyngor, a
(b)
unrhyw gyfranogwyr cyfetholedig sydd â hawl i bleidleisio ar y mater.
(5) Caiff person a benodir yn gadeirydd neu’n is-gadeirydd ymddiswyddo ar unrhyw adeg drwy roi hysbysiad ysgrifenedig i’r aelodau eraill.
(6) Os yw swydd cadeirydd neu is-gadeirydd yn dod yn wag, rhaid penodi i lenwi’r swydd wag yn y cyfarfod cyntaf CBC y De-orllewin a gynhelir ar ôl i’r swydd ddod yn wag.
(7) Os yw swydd y cadeirydd yn wag, caniateir i’r is-gadeirydd gyflawni swyddogaethau cadeirydd hyd nes y llenwir y swydd wag.
(8) Er gwaethaf paragraff 1, pan fo swyddi’r cadeirydd a’r is-gadeirydd yn wag ar yr un pryd, rhaid i’r cyfarfod y cyfeirir ato yn is-baragraff (6) gael ei gadeirio, hyd nes y llenwir un o’r swyddi gwag, gan aelod cyngor a bennir gan gyngor sir Gaerfyrddin.
Gwybodaeth Cychwyn
I2
Atod. para. 2 mewn grym ar 1.4.2021, gweler rhl. 1(2)
Cyfarfodydd cyffredinol blynyddol
3.  Rhaid i CBC y De-orllewin gynnal cyfarfod cyffredinol blynyddol ym mhob blwyddyn ariannol ar ddyddiad a bennir gan y CBC.
Gwybodaeth Cychwyn
I3
Atod. para. 3 mewn grym ar 1.4.2021, gweler rhl. 1(2)
Cyfarfodydd eraill
4.—(1) Caiff CBC y De-orllewin gynnal cyfarfodydd eraill ar ddyddiadau a bennir yn y rheolau sefydlog.
(2) Caniateir i gyfarfod eithriadol o CBC y De-orllewin gael ei alw ar unrhyw adeg gan unrhyw berson sydd â hawl i bleidleisio ar fater sydd i’w benderfynu yn y cyfarfod hwnnw.
Gwybodaeth Cychwyn
I4
Atod. para. 4 mewn grym ar 1.4.2021, gweler rhl. 1(2)
Cworwm
5.  Nid oes unrhyw fusnes i’w drafod mewn perthynas â mater sydd i’w benderfynu mewn cyfarfod o CBC y De-orllewin onid yw—
(a)
yn achos mater sydd i’w benderfynu o dan—
(i)
rheoliad 17, neu
(ii)
paragraff 7 o’r Atodlen hon,
yr holl bersonau sydd â hawl i bleidleisio ar y penderfyniad yn bresennol, a
(b)
mewn unrhyw achos arall, dim llai na 70% o’r personau sydd â hawl i bleidleisio yn bresennol.
Gwybodaeth Cychwyn
I5
Atod. para. 5 mewn grym ar 1.4.2021, gweler rhl. 1(2)
Y weithdrefn bleidleisio
6.—(1) Yn ddarostyngedig i is-baragraffau (2) a (3) o’r paragraff hwn a pharagraff 7 o’r Atodlen hon, mewn perthynas ag unrhyw fater sydd i’w benderfynu mewn cyfarfod o CBC y De-orllewin—
(a)
ni chaiff nifer y cyfranogwyr cyfetholedig sydd â hawl i bleidleisio fod yn fwy na nifer yr aelodau sydd â hawl i bleidleisio,
(b)
un bleidlais sydd gan bob person sydd â hawl i bleidleisio,
(c)
mae’r mater i’w benderfynu drwy fwyafrif syml, a
(d)
os yw nifer y pleidleisiau yn gyfartal nid yw’r mater yn cael ei dderbyn.
(2) Yn achos mater sydd i’w benderfynu o dan—
(a)
rheoliad 17, neu
(b)
paragraff 7 o’r Atodlen hon,
nid yw is-baragraff (1)(c) a (d) yn gymwys.
(3) Pan fo’r mater sydd i’w benderfynu yn ymwneud â swyddogaethau cynllunio strategol, nid yw is-baragraff 1(d) yn gymwys a’r cadeirydd (neu’r is-gadeirydd os yw’n cadeirio) sydd â’r bleidlais fwrw.
Gwybodaeth Cychwyn
I6
Atod. para. 6 mewn grym ar 1.4.2021, gweler rhl. 1(2)
Mabwysiadu gweithdrefn bleidleisio wahanol
7.—(1) Yn ddarostyngedig i ofynion y paragraff hwn, caiff CBC y De-orllewin fabwysiadu system bleidleisio wahanol mewn perthynas ag unrhyw fater sydd i’w benderfynu ganddo.
(2) Ond ni chaiff CBC y De-orllewin fabwysiadu gweithdrefn wahanol mewn perthynas ag unrhyw fater sydd i’w benderfynu o dan—
(a)
rheoliad 17, neu
(b)
y paragraff hwn.
(3) Mewn perthynas â gweithdrefn a fabwysiedir o dan y paragraff hwn—
(a)
rhaid iddi bennu pa rai o blith y materion sydd i’w penderfynu gan CBC y De-orllewin y mae’n gymwys iddynt;
(b)
ni chaiff addasu effaith paragraff 6(3).
(4) Rhaid i weithdrefn a fabwysiedir o dan y paragraff hwn gael ei mabwysiadu drwy gytundeb unfrydol—
(a)
aelodau CBC y De-orllewin, a
(b)
unrhyw gyfranogwyr cyfetholedig sydd â hawl i bleidleisio ar fabwysiadu’r weithdrefn.
(5) Rhaid i unrhyw weithdrefn bleidleisio wahanol a fabwysiedir o dan y paragraff hwn gael ei nodi yn y rheolau sefydlog.
Gwybodaeth Cychwyn
I7
Atod. para. 7 mewn grym ar 1.4.2021, gweler rhl. 1(2)
Rheolau sefydlog
8.—(1) Rhaid i CBC y De-orllewin wneud rheolau sefydlog ar gyfer rheoleiddio ei drafodion a’i fusnes i’r graddau nad ydynt wedi eu rheoleiddio gan y Rheoliadau hyn nac unrhyw ddeddfiad arall.
(2) Caniateir amrywio’r rheolau sefydlog neu caniateir eu dirymu a’u hamnewid.
Gwybodaeth Cychwyn
I8
Atod. para. 8 mewn grym ar 1.4.2021, gweler rhl. 1(2)
RHAN 2
Staff
Cyffredinol
9.  Caiff CBC y De-orllewin wneud unrhyw drefniadau ar gyfer staffio y mae’n ystyried eu bod yn briodol yn ddarostyngedig i—
(a)
darpariaethau’r Rhan hon o’r Atodlen hon, a
(b)
paragraff 2 o Atodlen 1 i Reoliadau Cyd-bwyllgorau Corfforedig (Cyffredinol) (Cymru) 2021(1).
Gwybodaeth Cychwyn
I9
Atod. para. 9 mewn grym ar 1.4.2021, gweler rhl. 1(2)
Telerau ac amodau
10.—(1) Pan fo CBC y De-orllewin yn penodi staff o dan baragraff 9, maent i’w penodi o dan delerau ac amodau (gan gynnwys telerau ac amodau o ran taliadau cydnabyddiaeth) sy’n sylweddol debyg i delerau ac amodau swyddogion yn un o’r cynghorau cyfansoddol sy’n ymgymryd â dyletswyddau a bennir yn rhesymol gymharol gan CBC y De-orllewin.
(2) Ond nid yw is-baragraff (1) yn atal CBC y De-orllein rhag addasu unrhyw delerau ac amodau os yw hynny’n angenrheidiol yn rhinwedd unrhyw ddeddfiad neu reol gyfreithiol arall.
Gwybodaeth Cychwyn
I10
Atod. para. 10 mewn grym ar 1.4.2021, gweler rhl. 1(2)
Staff o awdurdodau eraill
11.—(1) Caniateir i awdurdod Cymreig datganoledig (o fewn yr ystyr a roddir i “devolved Welsh authority” yn Neddf Llywodraeth Cymru 2006(2)) ymrwymo i gytundeb gyda CBC y De-orllewin ar gyfer rhoi staff yr awdurdod at ddefnydd CBC y De-orllewin at ddibenion arfer ei swyddogaethau, o dan unrhyw delerau a ddarperir gan y cytundeb.
(2) Pan fo aelod o staff awdurdod Cymreig datganoledig yn cael ei roi at ddefnydd CBC y De-orllewin yn rhinwedd cytundeb o dan is-baragraff (1), mae’r aelod o staff i’w drin fel aelod o staff CBC y De-orllewin at ddibenion—
(a)
y Rheoliadau hyn;
(b)
paragraff 2 o Atodlen 1 i Reoliadau Cyd-bwyllgorau Corfforedig (Cyffredinol) (Cymru) 2021;
(c)
unrhyw ddeddfiad arall sy’n ymwneud â gweinyddu CBC y De-orllewin neu ag arfer ei swyddogaethau.
Gwybodaeth Cychwyn
I11
Atod. para. 11 mewn grym ar 1.4.2021, gweler rhl. 1(2)
Rhoi staff at ddefnydd awdurdodau eraill
12.—(1) Caiff CBC y De-orllewin ymrwymo i gytundeb gydag—
(a)
cyd-bwyllgor corfforedig arall (o fewn yr ystyr a roddir gan Ran 5 o Ddeddf Llywodraeth Leol ac Etholiadau (Cymru) 2021);
(b)
awdurdod Cymreig datganoledig arall (o fewn yr ystyr a roddir i “devolved Welsh authority” yn Neddf Llywodraeth Cymru 2006),
ar gyfer rhoi staff CBC y De-orllewin at ddefnydd y pwyllgor arall neu’r awdurdod arall at ddibenion swyddogaethau’r pwyllgor neu’r awdurdod hwnnw, o dan delerau a ddarperir gan y cytundeb.
(2) Pan fo aelod o staff CBC y De-orllewin yn cael ei roi at ddefnydd corff arall yn rhinwedd cytundeb o dan is-baragraff (1)—
(a)
at ddibenion blwydd-daliadau, mae gwasanaeth a ddarperir gan yr aelod o staff yn wasanaeth a ddarperir i CBC y De-orllewin, a
(b)
at ddibenion unrhyw ddeddfiad sy’n ymwneud â gweinyddu’r awdurdod Cymreig datganoledig arall neu arfer ei swyddogaethau, mae’r aelod o staff i’w drin fel aelod o staff yr awdurdod hwnnw.
Gwybodaeth Cychwyn
I12
Atod. para. 12 mewn grym ar 1.4.2021, gweler rhl. 1(2)
Ymgynghori â staff ynghylch cytundebau o dan baragraff 11 neu 12
13.  Ni chaniateir ymrwymo i unrhyw gytundeb o dan baragraff 11(1) neu 12(1) oni bai yr ymgynghorir â phob aelod o staff y mae’r cytundeb yn ymwneud â hwy.
Gwybodaeth Cychwyn
I13
Atod. para. 13 mewn grym ar 1.4.2021, gweler rhl. 1(2)
Trosglwyddo staff
14.  Pan fo aelod o staff a benodir gan CBC y De-orllewin wedi ei drosglwyddo i’r CBC o gyngor cyfansoddol, mae darpariaethau Rheoliadau Trosglwyddo Ymgymeriadau (Diogelu Cyflogaeth) 2006(3) ac eithrio rheoliadau 4(6) a 10 yn gymwys i’r trosglwyddiad, pa un a yw’n drosglwyddiad perthnasol at ddibenion y rheoliadau hynny ai peidio.
Gwybodaeth Cychwyn
I14
Atod. para. 14 mewn grym ar 1.4.2021, gweler rhl. 1(2)
RHAN 3
Is-bwyllgorau
Is-bwyllgorau
15.—(1) Caiff CBC y De-orllewin—
(a)
sefydlu is-bwyllgorau;
(b)
penodi’r canlynol yn aelodau o is-bwyllgor—
(i)
aelodau o CBC y De-orllewin;
(ii)
cyfranogwyr cyfetholedig (gweler rheoliad 9).
(2) Ni chaiff is-bwyllgor ond arfer y swyddogaethau hynny a ddirprwyir iddo gan CBC y De-orllewin (ond gweler rheoliad 15 a pharagraff 16).
(3) Rhaid nodi gweithdrefnau is-bwyllgor, gan gynnwys unrhyw weithdrefnau pleidleisio pan fo hynny’n briodol, yn y rheolau sefydlog.
Gwybodaeth Cychwyn
I15
Atod. para. 15 mewn grym ar 1.4.2021 at ddibenion penodedig, gweler rhl. 1(2)
I16
Atod. para. 15 mewn grym ar 30.6.2022 mewn grym i'r graddau nad yw eisoes mewn grym, gweler rhl. 1(3)(d)
Is-bwyllgor Llywodraethu ac Archwilio
16.—(1) Rhaid i CBC y De-orllewin sefydlu is-bwyllgor (o’r enw yr is-bwyllgor llywodraethu ac archwilio) i—
(a)
adolygu materion ariannol CBC y De-orllewin a chraffu arnynt;
(b)
llunio adroddiadau a chyflwyno argymhellion mewn perthynas â materion ariannol CBC y De-orllewin;
(c)
adolygu ac asesu trefniadau CBC y De- orllewin ar gyfer rheoli risg, rheolaeth fewnol a llywodraethu corfforaethol;
(d)
llunio adroddiadau a chyflwyno argymhellion i CBC y De- orllewin ar ddigonolrwydd ac effeithiolrwydd y trefniadau hynny;
(e)
goruchwylio trefniadau archwilio mewnol ac allanol CBC y De-orllewin;
(f)
adolygu unrhyw ddatganiadau ariannol a lunnir gan CBC y De-orllewin;
(g)
arfer unrhyw swyddogaethau eraill a bennir gan CBC y De-orllewin.
(2) Pan fydd yn penodi aelodau o’r is-bwyllgor llywodraethu ac archwilio, rhaid i CBC y De-orllewin sicrhau—
(a)
bod o leiaf un aelod o’r is-bwyllgor yn berson nad yw’n aelod o gyngor sir, nac o gyngor bwrdeistref sirol, yng Nghymru,
(b)
y cyfansoddir o leiaf ddau draean o’r aelodaeth gan aelodau o’r cynghorau cyfansoddol (ond nid aelodau o weithrediaethau’r cynghorau cyfansoddol), ac
(c)
nad yw unrhyw un o aelodau o’r is-bwyllgor—
(i)
yn aelod cyngor,
(ii)
yn gyfranogwr cyfetholedig, nac
(iii)
yn aelod o weithrediaethau’r cynghorau cyfansoddol.
(3) Yn is-baragraff (2), ystyr “cyfranogwr cyfetholedig” yw person a gyfetholir—
(a)
yn aelod o is-bwyllgor ac eithrio’r is-bwyllgor llywodraethu ac archwilio, neu
(b)
i gyfranogi yng ngweithgareddau CBC y De- orllewin ac eithrio gweithgareddau’r is-bwyllgor llywodraethu ac archwilio.
(4) Ni chaiff yr is-bwyllgor llywodraethu ac archwilio arfer ei swyddogaethau os yw aelodaeth yr is-bwyllgor yn torri gofynion is-baragraff (2).
(5) Rhaid i’r rheolau sefydlog gynnwys darpariaeth sy’n rheoleiddio dull yr is-bwyllgor llywodraethu ac archwilio o arfer ei swyddogaethau.
Gwybodaeth Cychwyn
I17
Atod. para. 16 mewn grym ar 1.4.2021, gweler rhl. 1(2)
(1)
O.S. 2021/327 (Cy. 85).
(2)
2006 p. 32. Gweler adran 157A ac Atodlen 9A fel y’u mewnosodwyd gan adran 4 o Ddeddf Cymru 2017 (p. 4) ac Atodlen 3 iddi.
(3)
O.S. 2006/246.NODYN ESBONIADOL
(Nid yw’r nodyn hwn yn rhan o’r Rheoliadau)
Mae adran 74 o Ddeddf Llywodraeth Leol ac Etholiadau (Cymru) 2021 (“Deddf 2021”) yn galluogi Gweinidogion Cymru, drwy reoliadau, i sefydlu cyrff corfforedig a elwir yn gyd-bwyllgorau corfforedig. Sefydlir y cyrff hyn er mwyn arfer swyddogaethau penodol a bennir yn y rheoliadau sy’n eu sefydlu, mewn perthynas ag ardal sy’n cynnwys ardaloedd yr awdurdodau lleol sy’n ffurfio aelodaeth y cyd-bwyllgor corfforedig (yn ogystal â hynny, pan roddir swyddogaethau mewn perthynas â chynllunio strategol i gyd-bwyllgor corfforedig, caiff awdurdod Parc Cenedlaethol fod yn aelod o’r pwyllgor hefyd).
Mae’r Rheoliadau hyn yn sefydlu corff corfforedig a elwir yn Gyd-bwyllgor Corfforedig y De-orllewin, ac yn pennu’r swyddogaethau a ganlyn fel rhai sy’n arferadwy gan y corff hwn—
(1) y swyddogaeth llesiant economaidd (gweler adran 76 o Ddeddf 2021),
(2) datblygu polisïau trafnidiaeth a llunio cynlluniau trafnidiaeth rhanbarthol o dan Ran 2 o Ddeddf Trafnidiaeth 2000, a
(3) llunio cynlluniau datblygu strategol (gweler Rhan 6 o Ddeddf Cynllunio a Phrynu Gorfodol 2004).
Mae 5 Rhan i’r Rheoliadau hyn.
Mae Rhan 1 yn sefydlu Cyd-bwyllgor Corfforedig y De-orllewin, a’i ardal, ac yn diffinio rhai termau allweddol.
Mae Rhan 2 yn cyflwyno’r Atodlen i’r Rheoliadau. Mae’r Atodlen hon yn cynnwys trefniadau cyfansoddiadol Cyd-bwyllgor Corfforedig y De-orllewin, gan gynnwys trefniadau ynghylch cynnal a chadeirio cyfarfodydd, pleidleisio ar benderfyniadau, sefydlu is-bwyllgorau a staffio.
Mae Rhan 3 yn nodi aelodaeth Cyd-bwyllgor Corfforedig y De-orllewin. Yn unol â’r Rhan hon, bydd y corff wedi ei ffurfio o 4 aelod cyngor, un ar gyfer pob awdurdod lleol yn y de-orllewin, aelod o Awdurdod Parc Cenedlaethol Bannau Brycheiniog, ac aelod o Awdurdod Parc Cenedlaethol Arfordir Penfro nad oes ganddynt ond hawl i bleidleisio ar faterion sy’n ymwneud â llunio cynlluniau datblygu strategol. Caiff y Pwyllgor gyfethol personau eraill (a elwir yn “cyfranogwyr cyfetholedig”) i gyfranogi ym musnes y Pwyllgor a chaiff roi hawliau pleidleisio i gyfranogwyr cyfetholedig.
Mae Rhan 4 yn pennu y caniateir arfer y 3 swyddogaeth a grybwyllir uchod gan Gyd-bwyllgor Corfforedig y De-orllewin ac y caiff y Pwyllgor wneud pethau eraill i hwyluso arfer y swyddogaethau hynny neu bethau sy’n gysylltiedig ag arfer y swyddogaethau hynny neu’n ffafriol iddynt.
Mae Rhan 5 yn cynnwys darpariaeth ynghylch sut y mae Cyd-bwyllgor Corfforedig y De-orllewin i gyfrifo ei gyllideb a sut y mae i’w ariannu.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, lluniwyd asesiad effaith rheoleiddiol. Gellir cael copi oddi wrth yr Is-adran Cyllid Strategol Llywodraeth Leol, Llywodraeth Cymru, Parc Cathays, Caerdydd, CF10 3NQ.