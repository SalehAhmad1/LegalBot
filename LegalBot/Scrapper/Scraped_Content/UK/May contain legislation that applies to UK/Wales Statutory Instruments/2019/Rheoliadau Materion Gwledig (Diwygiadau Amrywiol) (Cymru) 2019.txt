OFFERYNNAU STATUDOL CYMRU
2019 Rhif 799 (Cy. 151)
AMAETHYDDIAETH, CYMRU
ANIFEILIAID, CYMRU
Rheoliadau Materion Gwledig (Diwygiadau Amrywiol) (Cymru) 2019
Gwnaed
1 Ebrill 2019
Gosodwyd gerbron Cynulliad Cenedlaethol Cymru
5 Ebrill 2019
Yn dod i rym
29 Ebrill 2019
Mae Gweinidogion Cymru wedi eu dynodi(1) at ddibenion adran 2(2) o Ddeddf y Cymunedau Ewropeaidd 1972(2) (“Deddf 1972”) mewn perthynas â pholisi amaethyddol cyffredin yr Undeb Ewropeaidd.
Mae Gweinidogion Cymru yn gwneud y Rheoliadau hyn drwy arfer y pwerau a roddir gan adran 2(2) o Ddeddf 1972.
(1)
O.S. 2010/2690.
(2)
1972 p. 68. Diwygiwyd adran 2(2) gan adran 27 o Ddeddf Diwygio Deddfwriaethol a Rheoleiddiol 2006 (p. 51) a chan adran 3 o Ddeddf yr Undeb Ewropeaidd (Diwygio) 2008 (p. 7), a Rhan 1 o’r Atodlen iddi. Mae wedi ei diddymu yn rhagolygol gan adran 1 o Ddeddf yr Undeb Ewropeaidd (Ymadael) 2018 (p. 16) o’r diwrnod ymadael (gweler adran 20 o’r Ddeddf honno).Enwi a chychwyn
1.—(1) Enw’r Rheoliadau hyn yw Rheoliadau Materion Gwledig (Diwygiadau Amrywiol) (Cymru) 2019.
(2) Daw’r Rheoliadau hyn i rym ar 29 Ebrill 2019.Diwygio Rheoliadau Cynlluniau Cymorth y Polisi Amaethyddol Cyffredin nad ydynt yn rhai IACS (Apelau) (Cymru) 2004
2.—(1) Mae Rheoliadau Cynlluniau Cymorth y Polisi Amaethyddol Cyffredin nad ydynt yn rhai IACS (Apelau) (Cymru) 2004(1) (“Rheoliadau 2004”) wedi eu diwygio fel a ganlyn.
(2) Yn rheoliad 2—
(a)
yn y diffiniad o “apelydd”, yn lle “restrir yn yr Atodlen i’r Rheoliadau hyn” rhodder “sefydlwyd o dan ddarpariaethau yn Rheoliad (EU) 1308/2013, Rheoliad (EU) 1379/2013, Rheoliad (EU) 510/2014 a Rheoliad (EU) 1144/2014”;
(b)
ar ddiwedd y diffiniad o “y Cynulliad Cenedlaethol”, hepgorer “ac”;
(c)
yn y lleoedd priodol, mewnosoder y diffiniadau a ganlyn—
(i)
“ystyr “Rheoliad (EU) 1308/2013” (“Regulation (EU) 1308/2013”) yw Rheoliad (EU) Rhif 1308/2013 Senedd Ewrop a’r Cyngor dyddiedig 17 Rhagfyr 2013 sy’n sefydlu cyd-drefniadaeth ar gyfer y marchnadoedd mewn cynhyrchion amaethyddol ac yn diddymu Rheoliadau’r Cyngor (EEC) Rhif 922/72, (EEC) Rhif 234/79, (EC) Rhif 1037/2001, ac (EC) Rhif 1234/2007(2) fel y’i diwygiwyd ddiwethaf gan Reoliad 2017/2393(3);”;
(ii)
“ystyr “Rheoliad (EU) 1379/2013” (“Regulation (EU) 1379/2013”) yw Rheoliad (EU) Rhif 1379/2013 Senedd Ewrop a’r Cyngor dyddiedig 11 Rhagfyr 2013 ar gyd-drefniadaeth y marchnadoedd mewn cynhyrchion pysgodfeydd a dyframaethu, sy’n diwygio Rheoliadau’r Cyngor (EC) Rhif 1184/2006 ac (EC) Rhif 1224/2009 ac yn diddymu Rheoliad y Cyngor (EC) Rhif 104/2000(4) fel y’i diwygiwyd ddiwethaf gan Reoliad (EU) 2015/812(5);”;
(iii)
“ystyr “Rheoliad (EU) 510/2014” (“Regulation (EU) 510/2014”) yw Rheoliad (EU) Rhif 510/2014 Senedd Ewrop a’r Cyngor dyddiedig 16 Ebrill 2014 sy’n gosod y trefniadau masnach sy’n gymwys i nwyddau penodol sy’n deillio o brosesu cynhyrchion amaethyddol ac yn diddymu Rheoliadau’r Cyngor (EC) Rhif 1216/2009 ac (EC) Rhif 614/2009(6);”;
(iv)
“ystyr “Rheoliad (EU) 1144/2014” (“Regulation (EU) 1144/2014”) yw Rheoliad (EU) Rhif 1144/2014 Senedd Ewrop a’r Cyngor dyddiedig 22 Hydref 2014 ar fesurau darparu gwybodaeth a hybu gwybodaeth ynghylch cynhyrchion amaethyddol a weithredir yn y farchnad fewnol ac mewn trydydd gwledydd ac sy’n diddymu Rheoliad y Cyngor (EC) Rhif 3/2008(7);”
(3) Yn rheoliad 4(1), yn lle “restrir yn yr Atodlen” rhodder “sefydlwyd o dan ddarpariaethau yn Rheoliad (EU) 1308/2013, Rheoliad (EU) 1379/2013, Rheoliad (EU) 510/2014 a Rheoliad (EU) 1144/2014”.
(4) Hepgorer yr Atodlen.
(1)
O.S. 2004/685 (Cy. 73), a ddiwygiwyd gan O.S. 2017/724 (Cy. 174).
(2)
OJ Rhif L 347, 20.12.2013, t. 671.
(3)
OJ Rhif L 350, 29.12.2017, t. 15.
(4)
OJ Rhif L 354, 28.12.2013, t. 1.
(5)
OJ Rhif L 133, 29.5.2015, t. 1.
(6)
OJ Rhif L 150, 20.5.2014, t. 1.
(7)
OJ Rhif L 317, 4.11.2014, t. 56.Darpariaeth arbed
3.  Pan fo Gweinidogion Cymru yn gwneud neu wedi gwneud penderfyniad cychwynnol mewn perthynas â gweinyddu cynllun cymorth cyn i’r Rheoliadau hyn ddod i rym, bydd y broses apelau a sefydlwyd o dan Reoliadau 2004 yn cael effaith fel pe na bai rheoliad 2 wedi ei wneud.Diwygio Rheoliadau’r Fasnach mewn Anifeiliaid a Chynhyrchion Perthynol (Cymru) 2011
4.  Yn lle rheoliad 28 o Reoliadau’r Fasnach mewn Anifeiliaid a Chynhyrchion Perthynol (Cymru) 2011(1) rhodder—
“Derbyn cynhyrchion i warysau
28.  Ni chaiff neb ddod â llwyth o gynhyrchion nad yw’n cydymffurfio â gofynion mewnforio’r Rheoliadau hyn i warws gan dorri Adran 2 (storio yn warysau’r tollau) neu Adran 3 (parthau rhydd) o Bennod 3 o Deitl 7 o Reoliad (EU) Rhif 952/2013 Senedd Ewrop a’r Cyngor sy’n nodi Cod Tollau’r Undeb(2).”
(1)
O.S. 2011/2379 (Cy. 252), a ddiwygiwyd gan O.S. 2019/463 (Cy. 111); mae offerynnau diwygio eraill ond nid yw’r un ohonynt yn berthnasol.
(2)
OJ Rhif L 269, 10.10.2013, t. 1.Lesley Griffiths
Gweinidog yr Amgylchedd, Ynni a Materion Gwledig, un o Weinidogion Cymru
1 Ebrill 2019NODYN ESBONIADOL
(Nid yw’r nodyn hwn yn rhan o’r Rheoliadau)
Mae’r Rheoliadau hyn yn diwygio Rheoliadau Cynlluniau Cymorth y Polisi Amaethyddol Cyffredin nad ydynt yn rhai IACS (Apelau) (Cymru) 2004 (“Rheoliadau 2004”) a Rheoliadau’r Fasnach mewn Anifeiliaid a Chynhyrchion Perthynol (Cymru) 2011 (“Rheoliadau 2011”) drwy arfer y pwerau yn adran 2(2) o Ddeddf y Cymunedau Ewropeaidd 1972 (p. 68).
Mae Rheoliadau 2004 yn galluogi Gweinidogion Cymru i sefydlu gweithdrefn apelau os gwneir apêl yn dilyn penderfyniad cychwynnol a wnaed o dan unrhyw un neu ragor o gynlluniau cymorth y Polisi Amaethyddol Cyffredin (“PAC”) a restrir yn yr Atodlen i’r Rheoliadau hynny.
Mae rheoliad 2 yn diweddaru’r cynlluniau y caniateir sefydlu gweithdrefn apelau ar eu cyfer gan Weinidogion Cymru er mwyn sicrhau eu bod yn gyson â Rheoliadau cyfredol yr UE. Mae hefyd yn dirymu’r Atodlen i Reoliadau 2004 sy’n rhestru cynlluniau unigol, y mae llawer ohonynt wedi darfod erbyn hyn neu wedi eu diweddaru yn neddfwriaeth yr UE.
Mae rheoliad 3 yn ddarpariaeth arbed sy’n darparu, pan fo Gweinidogion Cymru yn gwneud neu wedi gwneud penderfyniad cychwynnol ynghylch cynllun a restrir yn yr Atodlen i Reoliadau 2004 cyn i’r Rheoliadau hyn ddod i rym, fod y weithdrefn apelau a sefydlwyd o dan Reoliadau 2004 yn parhau i fod yn gymwys.
Mae Rheoliadau 2011 yn sefydlu system ar gyfer y fasnach mewn anifeiliaid byw a deunydd genetig ac ar gyfer mewnforio anifeiliaid byw, deunydd genetig a chynhyrchion sy’n dod o anifeiliaid.
Mae rheoliad 4 yn cywiro diwygiad a wnaed i reoliad 28 o Reoliadau 2011 gan reoliad 12(9) o Reoliadau Materion Gwledig, yr Amgylchedd, Pysgodfeydd a Bwyd (Diwygiadau a Dirymiadau Amrywiol) (Cymru) 2019 (“Rheoliadau 2019”).
Mae Rheoliadau 2019 yn diweddaru cyfeiriadau at amryw o ddarnau o ddeddfwriaeth y DU ac Ewrop mewn deddfwriaeth ddomestig sy’n ymwneud ag amaethyddiaeth, iechyd anifeiliaid, lles anifeiliaid, addysg, diogelu’r amgylchedd, bwyd, iechyd planhigion, pysgodfeydd môr a dŵr.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, ystyriwyd nad oedd yn angenrheidiol cynnal asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn.