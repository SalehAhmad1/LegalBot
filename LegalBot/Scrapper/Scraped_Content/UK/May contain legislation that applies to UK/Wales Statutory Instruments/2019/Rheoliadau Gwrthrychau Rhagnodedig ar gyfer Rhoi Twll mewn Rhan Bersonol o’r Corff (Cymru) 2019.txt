OFFERYNNAU STATUDOL CYMRU
2019 Rhif 1120 (Cy. 194)
IECHYD Y CYHOEDD, CYMRU
Rheoliadau Gwrthrychau Rhagnodedig ar gyfer Rhoi Twll mewn Rhan Bersonol o’r Corff (Cymru) 2019
Gwnaed
11 Gorffennaf 2019
Yn dod i rym
1 Awst 2019
Mae Gweinidogion Cymru, drwy arfer y pwerau a roddir gan adrannau 94(1) a 123(1) o Ddeddf Iechyd y Cyhoedd (Cymru) 2017(1), yn gwneud y Rheoliadau a ganlyn.
Yn unol ag adran 123(2)(b) o’r Ddeddf honno, gosodwyd drafft o’r Rheoliadau hyn gerbron Cynulliad Cenedlaethol Cymru ac fe’i cymeradwywyd ganddo drwy benderfyniad.
(1)
2017 dccc 2. Gweler adran 124(1) o’r Ddeddf honno am y diffiniad o “rheoliadau”.Enwi a chychwyn
1.—(1) Enw’r Rheoliadau hyn yw Rheoliadau Gwrthrychau Rhagnodedig ar gyfer Rhoi Twll mewn Rhan Bersonol o’r Corff (Cymru) 2019.
(2) Daw’r Rheoliadau hyn i rym ar 1 Awst 2019.Gwrthrychau rhagnodedig at ddibenion y drosedd o roi neu wneud trefniadau i roi twll mewn rhan bersonol o gorff plentyn
2.  Mae unrhyw wrthrych nad yw’n emwaith wedi ei ragnodi at ddibenion paragraff (b) yn y diffiniad o “tyllu’r corff” yn adran 94(1) o Ddeddf Iechyd y Cyhoedd (Cymru) 2017, ond dim ond i’r graddau y mae’r diffiniad hwnnw yn gymwys at ddibenion y drosedd yn adran 95 o’r Ddeddf honno (y drosedd o roi neu wneud trefniadau i roi twll mewn rhan bersonol o gorff plentyn).Vaughan Gething
Y Gweinidog Iechyd a Gwasanaethau Cymdeithasol, un o Weinidogion Cymru
11 Gorffennaf 2019NODYN ESBONIADOL
(Nid yw’r nodyn hwn yn rhan o’r Rheoliadau)
Mae Rhan 5 o Ddeddf Iechyd y Cyhoedd (Cymru) 2017 (“y Ddeddf”) yn ei gwneud yn drosedd i berson yng Nghymru roi twll mewn rhan bersonol o gorff person o dan 18 oed. Mae hefyd yn ei gwneud yn drosedd i berson yng Nghymru wneud trefniadau i roi, yng Nghymru, dwll mewn rhan bersonol o gorff person sydd o dan 18 oed. Mae person sydd wedi ei euogfarnu o’r naill drosedd neu’r llall yn agored ar euogfarn ddiannod i ddirwy ddiderfyn.
Rhoi twll mewn rhan bersonol o’r corff yw tyllu’r corff mewn rhan bersonol, pan fo’n cael ei roi ac eithrio yng nghwrs triniaeth feddygol.
Rhestrir y rhannau personol o’r corff yn adran 96(2) o’r Ddeddf ac maent yn cynnwys y fron (gan gynnwys y deth a’r areola), y ffolen, y pidyn, y fwlfa a’r tafod.
Mae’r diffiniad o “tyllu’r corff” wedi ei ddarparu yn adran 94(1) o’r Ddeddf a’i ystyr yw gwneud trydylliad (gan gynnwys pric neu endoriad) yng nghroen neu ym mhilen fwcaidd unigolyn, gyda golwg ar alluogi i emwaith neu wrthrych arall o ddisgrifiad a ragnodir mewn rheoliadau neu o dan reoliadau gael ei atodi i gorff yr unigolyn, ei fewnblannu yng nghorff yr unigolyn, neu ei dynnu o gorff yr unigolyn. Cynhwysir pilenni mwcaidd yn y diffiniad gan y gall arwyneb rhai rhannau personol o’r corff, megis y fwlfa, gynnwys croen a philenni mwcaidd.
Mae rheoliad 2 o’r Rheoliadau hyn yn rhagnodi unrhyw wrthrych nad yw’n emwaith yn wrthrych at ddibenion paragraff (b) yn y diffiniad o “tyllu’r corff” yn adran 94(1) ond dim ond i’r graddau y mae’r diffiniad hwnnw yn gymwys at ddibenion y drosedd yn adran 95 o’r Ddeddf (y drosedd o roi neu wneud trefniadau i roi twll mewn rhan bersonol o gorff person o dan 18 oed).
Mae hyn yn golygu bod gwneud trydylliad yng nghroen neu ym mhilen fwcaidd plentyn mewn rhan bersonol o’r corff, gyda golwg ar alluogi i unrhyw wrthrych nad yw’n emwaith (er enghraifft angorau croenol a microgroenol, asennau, rhodenni, pinnau cau, deifwyr y croen, cloeon clwt) gael ei atodi i gorff y plentyn, ei fewnblannu yng nghorff y plentyn, neu ei dynnu o gorff y plentyn, bellach yn dod o fewn cwmpas y drosedd yn Rhan 5 o’r Ddeddf.
Ystyriwyd Cod Ymarfer Gweinidogion Cymru ar gynnal Asesiadau Effaith Rheoleiddiol mewn perthynas â’r Rheoliadau hyn. O ganlyniad, lluniwyd asesiad effaith rheoleiddiol o’r costau a’r manteision sy’n debygol o ddeillio o gydymffurfio â’r Rheoliadau hyn yng Nghymru. Gellir cael copi oddi wrth: Y Gyfarwyddiaeth Iechyd Poblogaethau, Llywodraeth Cymru, Parc Cathays, Caerdydd, CF10 3NQ.